Okresim solokrabe okreyen

Hay sahel denloka hu multi meli solokrabe ogar.
Moy solokrabe labas hole hu da ofata mor holehewan.
Bannumer hole sen sol sefide, bannumer hole sen kolorpul.
Un solokrabe hare okresim hole.
Kos to, te name Okreyen.
Hin hole no sen daymo espesyal, mas Okreyen multi suki to.

Fe moy nyan hay day merasem.
Kriban moy solokrabe idi cel to.
To sen merasem fe holeli porgi.
Fol cwenton, moy solokrabe am gibe sesu hole tas solokrabe hu da sen minmo lao fe un nyan.
Denmaner, komuntim riyongu bon hole.
Pia, solokrabe suki na jaribi neo baytu.

Mas Okreyen, te no suki.
Okreyen le no rol in merasem dur tiga nyan.
Te fikir, "Misu hole sen perfeto. To sen bage of mi. To sen misu to."

Xafe bannumer mesi, Okreyen kentan baxbaharili jabal.
Abruto, Okreyen ewreka mor xarke.
To kwasi sen xetocubon.
Nil masoyamne hewan ner loka cel na konkure.
Denpul kihoy okur sol fe un mara in jiwa de solokrabe.
Okreyen loga, "Daydenkwanti yamxey! Mi xa yam moyto!"

Okreyen xoru na yam.
Te yam ji yam.
Te hisi ki te maxmo ji maxmo katina abil na harka.
Mas te durepul yam.

Abruto, okresim hole de Okreyen guje.
Te oko ki tesu baytu awsokutu fe multi bage.
Te le sen godomo lil.
"No! Misu hole! Misu baytu!"

Holekal solokrabe paniko.
Solokrabe haja bala dalutul cel na gardi sesu daif ji xetocubon fubu.
Ji fe nunya plu masoyamne hewan ata.
Fori hala behaja cel na no morcu.

"Kwasi, mi no haji hare alo opsyon."
Ji holekal solokrabe inidi jali plastikoli botela.
Botela no sen konfortane.
Botela pia sen daymo xorjuiible.

"Ible, eger mi sangu intre awjetixey, ren xa no xorjui mi."