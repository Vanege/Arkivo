Kolormo okomar piu

Hay jongo fe piu hu da multi suki blue xeyu.
Den piu multi suki na plasi blue xeyu in sesu ogar ji in jali jarden.
Fol maxmo ki jarden is dekorado har bluexey, to maxmo is magnetopul fol piuli tonyen.

Mas un te of piu is kolormo okomar.
Te no oko aloya intre blue ji jalo xeyu.
Fol te, blue flura ji jalo dahun hare sama kolor.
Fe resulta, te ixikal toncudu xeyu fe moydua kolor.

Moy alo piu suki na haha tem den nennormapul piu.
"Am oko, te le ripul seleti gale kolor!"
"Tesu jarden is daydenmo colo!"
"Te xa nilwatu ewreka lubiyen."

Fe xoru, den coxo lawfen kolormo okomar piu.
Mas xafe watumon, te posjui oto.
"Fol mi, misu xeyu is blue."
"Misu xeyu is colo fol ete, mas oto is meli fol mi."

Alo piu xorjui ki kolormo okomar piu posjui ete.
Na coxo te no haji is amusane koski te no ruaksyon.
Fe folo, ete esto na lawfen.
Ete ripul idi na xerca blue xeyu tas sesu suli ogar.

Hay xosu blue xeyu, mas hay multi piu hu da wole oto.
Piu pinpan musi na jento cel bluexey.
Pinpan okur ki piu cori xeyu de alo piu.
Dento finikal okurgi posarmoni.

Kolormo okomar piu no rol in den posarmoni.
Te trankwilo ergo tas sesu suli jarden hu te dekora da fol sesu suli suki.
Tas sesu jarden, te maxusgi multi meli petra ji jozi hu alo piu posjui da.

Ban dina, visitane piu (VP) geocu in jarden de kolormo okomar piu (KOP).

VP: "Yu hare maxim meli jarden of moyto hu mi le oko da!"

Kolormo okomar piu is surprisado.
Dento is unyum mara ki bante loga to tas te.

KOP: "Xukra. Mas yu suki misu jarden keseba?"

VP: "To is daymo dayo ji jalo. Mi suki jalo kolor."

KOP: "O, mi fikir ki misu jarden is blue."

VP: "Ha ha, yu is amusane. Jalo ji blue is samamenaxi! Den dua lexi mena sama xeyu!"

Fe fato, pia visitane piu is kolormo okomar!