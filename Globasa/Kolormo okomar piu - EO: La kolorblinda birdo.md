Kolorokobimar piu

Hay jongu fe piu hu da multi suki blue xey.
Den piu multi suki na plasi blue xey in sesu ogar ji in jali jarden.
Fol maxmo ki jarden sen dekorado yon bluexey, to sen maxmo magnetosim fe piuli tonyen.

Mas un te of piu sen kolorokobimar.
Te no oko aloya intre blue ji jalo xey.
Fol te, blue flura ji jalo dahun hare sama kolor.
Fe resulta, te ixikal toncudu xey fe moydua kolor.

Moy alo piu suki na haha tem den normakal piu.
"Am oko, te le ripul seleti mal kolor!"
"Tesu jarden sen daydenmo colo!"
"Te xa nilwatu ewreka lubiyen."

Fe xoru, den coxo lawfen kolorokobimar piu.
Mas xafe watumon, te posjui ete.
"Fol mi, misu xey sen blue."
"Misu xey sen colo fol ete, mas oto sen meli fe mi."

Alo piu xorjui ki kolorokobimar piu posjui ete.
Na coxo te no haji sen amusane koski te no ruaksyon.
Fe folo, ete esto na lawfen.
Ete ripul idi na xerca blue xey tas sesu suli ogar.

Hay xosu blue xey, mas hay multi piu hu da vole oto.
Piu pimpan musi na jento cel bluexey.
Pimpan okur ki piu cori xey de alo piu.
Dento finikal okurgi konflito

Kolorokobimar piu no rol in den konflito.
Te trankwilo ergo tas sesu suli jarden hu te dekora da fol sesu suli suki.
Tas sesu jarden, te maxusgi multi meli petra ji jozi hu alo piu posjui da.

Ban din, visitane piu (VP) pergeo in jarden de kolorokobimar piu (KOP).

VP: "Yu hare maxim meli jarden of moyto hu mi le oko da!"

Kolorokobimar piu sen surprisado.
Dento sen unyum mara ki bante loga dento tas te.

KOP: "Xukra. Mas yu suki misu jarden keseba?"

VP: "To sen daymo day ji jalo. Mi suki jalo kolor."

KOP: "O, mi fikir ki misu jarden sen blue."

VP: "Ha ha, yu sen amusane. Jalo ji blue sen samamenalexi! Den dua lexi mena sama to!"

Fe fato, pia visitane piu sen kolorokobimar!