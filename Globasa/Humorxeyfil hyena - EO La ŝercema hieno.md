Humorxeyfil hyena

Hyena estay per dolo. Te hanta botela fe sui. Singa anda fe nerya de te. Hyena xorhare idey, ji jeti sui cel muka de singa. Tofa de singa sencu totalmo gile.

Hyena haha. Gile singa swal ku hyena le fale dento keseba. Te loga "Cel na haha. Dento le sen sol humorxey!". Gile singa haha kos boboya de seba. Te "humorxeyli" darbe humorxeyfil hyena. Hyena no suki dento. Jismuli jento xoru. 

Plu polisiyen preata ji aresto hin dua hewan. Hyena peti ki polisiyen esto na hanta te. Te loga tas polisiyen "Dento le sen sol humorxey!". Plu polisiyen haha. Ete tonporta hyena cel polisidom.

In polisidom, hyena sen in lil klosido kamer. Hyena peti na kontato sesu legayen. Legayen preata ji pala privato ton hyena. Hyena loga tem halulari "Dento le sen sol humorxey.". Legayen haha koski te no jixi ku na ruaksyon kemaner. Eger singa karar na dakwa hyena, hyena ger sen nen-bawe-ible.

Singa, hu da le xorhare kasirudo nasa kos jento, karar na dakwa hyena. Ete musi na ata cel hukimudom. In hukimudom, hay day okoyenlari. Hukimuyen swal tas hyena ku te le jeti sui cel singa keseba. Legayen loga nilto, fe folo, hyena suli loga "Dento le sen sol humorxey!".

Fe fini, hukimuyen karar na pesa-seza hyena: te musi na gibe 1000 dahabuli pesamon tas singa. Hyena xokucu kos kwanti. Te loga "Kam dento sen humorxey?". Total okoyenlari haha.