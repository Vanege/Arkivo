Hero de kargux

Komuntim fe kargux ogar in wadi.
To sen daymo trankwilo.
No hay multi okurxey.
Nilwatu hay problema.
Nilwatu hay hatari.
Ji hinloka, kargux-nini multi uncu.

Un te of kargux de komuntim sen bisnesyen.
Fe dumara, te dao cel teli dexa cel na porgi nadir xey.
Ji denwatu hu te ruata, moy nini tonata wey te.
Ji denwatu, bisnesyen loga sesu plu aventur tas ete.

Bisnesyen loga tem waopul loka.
Denloka hu hay posasan tyojan ji denmaner hu te le yunki, ji sukses.
Denloka hu te le jento velosi kayvutu denpul kom leopar ji bala kayvutu denpul kom baru.
Ahamible, hikaye multi inxo nini.
Fe hataya fe na yongu sahi name de bisnesyen, ete loga "hero".

Mas, ahamible, hikaye maximbageli sen nensati.
Bisnesyen le nilwatu oko kayvutu.
Dur sesu dao, te sol pala tem kima ton alo bisnesyen.
Hero fikir: "Dento sol sen lil kadiba."
"Dento amusa nini, ji dento amusa mi."

Mas nini pala.
Multi ji finikal.
Plu hikaye de hero le populercu fe moy nini.
Ji oto populercu fe etesu atre.
Ji oto populercu fe alo membro de komuntim.

Fe ban din, paniko okur in komuntim de kargux.
Rubahe le hataripul nercu fe hin plu kyota.
Fe ruaksyon, grupo fe kargux velosi idi cel kyota de hero cel na peti sahay.

"Hero!"
"Kayvutu nercu!"
"Imi haja yunkipul bante!"
"Velosi bante!"
"Bala bante!"
"Imi jixi ki yu abil na bawe moy imi!"

Hero jagecu ji xorjui tem halulari.
Te estres.
Te jixi ki te no abil na jento kayvutu.
Te ger suki na firaru, mas godo munte ji oko vole ki te xekaste rubahe.
Xafe watumon, te fikir:
"Mi sen bisnesyen, mi ible abil na zakere ton kayvutu cel ki te no atake."

Hero idi, ji fe nunya, te solo sen fe fronta de rubahe.

Hero: "Kayvutu, mi peti ki yu no maxpul idi cel fronta"

Rubahe: "Mi no sen kayvutu, mi sen rubahe"

Hero: "Eger yu xa no yam imi, imi abil na vada pesapulya tas yu"

Rubahe: "O, mi sen vegetariyen"

Rubahe: "Uyu, kargux... uyu hare multi malhukimu... Dento no sen lutufpul"

Eger ren sen vegetariyen, dento mena ki ren no yam maso.
Fe folo, dento mena ki ren no yam kargux.
Hero exhawa kos trankwilocu.
Te fikir ki te le multi estres kos nilto.
Te fikir:
"Mi nun abil na ruata tas alo kargux."
"Mi xa loga tas ete, ki mi le dongwigi kayvutu tas na no atake imi."
"Misu reputasi denpul kom bisnesyen xa sen hata maxmo day!"

Kargux rota sesu kapi ji xoru na anda cel komuntim.
Mas fori xafe dento, rubahe tyao cel kargux, ji kata tesu gardan.

Rubahe fahuri loga:
"Lil kadiba, day ofresulta!"