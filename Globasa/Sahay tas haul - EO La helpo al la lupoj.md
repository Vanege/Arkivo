Sahay tas haul

Haul sencu maxmo ji maxmo nadir.
In total dexa, sol lilkwanti te jula resta.
Maymun vole na sahay ete.
Maymun krea day kafas.
In to, ete inplasi multi drevo ji nahir ji gufa jmt.
Ete karar na namegi hin meli kafas "hewandom".
Maymun fikir ki haul xa sen hox hinloka.
Haul xa hare multi xey cel na amusa, ji ete xa no haji sen solo.
Ji fe onxala, haul xa hare bebe, denmaner max haul xa hay in dexa.

Mas fe nunya, maymun haja na ewreka haul, bujo ete, ji inporta ete cel hewandom.
Cel to, ete organisa totalnasyonli misyon.
Multi maymun suki hin projeto, ji ete vole na sahay kom voluntiryen.
Ete fikir ki to sen bon tas haul.
In kafas, haul xa no abil na xigoli morcu in natura.

Misyon sen suksespul, ji moy lima haul in dexa nun loka in kafas.
Yolyuyen de kafas velosi xorjui, ki multi maymun vole na oko haul.
Multi maymun sen jumbi tas na multi paya cel na oko yesen hewan yon seli oko.
Fe folo, multi turiyen ata, ji ton ete, multi maydoyen ata, hu da le ewreka interesne mamba fe pesa.

Mas fe ban din, dua haul le firaru cel ex kafas.
Xorhay paniko.
Haul abil na hay moyloka.
Ji haul uje sen yesen hewan.
Ji maymun abil na sen interesne yam tas yampeldo haul.
Neo misyon beorganisa: na bujo hin dua nenkrasido haul maxim velosi.
To sen tas bonya tas haul.
Ex kafas, haul abil na xigoli morcu kos hatari de globa de maymun.

Haul sen velosi ribujodo, ji riplasido in kafas.
Uf.
Yolyuyen finili abil na rahatu xafe hin bala ji estrespul okurxey.
Mas, xafe lilkwanti din, ete xorjui ki muhim banto le okur dur noce.

Un te of hin dua haul, hu da le firaru, le morcu.
Un te of hin dua haul, hu da le firaru, sen daymo juruhado fal alo haul.
Hewanmedisyen finrasona ki unyum te le morcu kos estres.
Hin dua haul no beswikara ji besuki in haullari.
Ji ete le fale moyto, hu ete abil na fale da, cel na resta jula fe alo haul.
Fe asif, ete le no beaham.
Yon na ribujo ete, hin dua haul le sen ripreporta cel sesu problema, cel grupoli problema, cel morcu.

Yolyuyen fikir:
"Dento sen asiflaye, mas imi le real xidu na sahay."
"Fe xali mara, imi xa sahay maxmo bon."