Xafe lungo ergo, nilto sen maxmo bon kom kopa fe cay.

Nilto sen maxmo naturali kom cay, kam sahi?

Mas kam yu le banwatu swal tas yu ku lilbao fe cay bekrea kemaner?

Yu dayible fikir ki to bekrea yon tipo fe paper, celki sui asan pasidi to.

Mas dento, hu maxori insan no jixi da, sen ki den cay-lilbao fatoli bekrea yon plastiko!

Denmaner lilbao abil na bekrea yon minmo gao kima.

Mas, kam dento sen anjen tas sehaya?

Kam termo de cay no kosa ki plastiko discu cel in sui?

Fol syensili estudi de universita McGill in Usa (linku in tosifu-dom)  (https://pubs.acs.org/doi/abs/10.1021/acs.est.9b02540), lilbao fe cay in sui fe 95 (nuedes lima) selsyus abil na disgi max kom 11 (des un) giga mikroplastikoxey.

Efeto de dento cel insanli sehaya no sen mingu.

Mas dento, hu da sen mingu, sen ki den lilbao ji mikroplastikoxey no abil na naturali total kasiru.

Fe folo, den plastikoli lilbao sahay na possafegi jowey denloka hu yesen hewan ji insan jiwa.

Imi abil na fale keto anti den problema?

Opsyon sen na kari cay-lilbao hu da no inhare plastiko.

Fe misal, denloka hu mi ogar, hay marka (?) Clipper ji Piramide, hu da yongu paper.

Pia Twinings sen nenhar plastiko, mas no moywatu, fe folo, am moni paketi.

Alo hala sen na yongu cay hu da no sen in lilbao.

Ren pimpan abil na kari cay fe forma fe suhe dahun, hu ren abil na plasi da in filtro.

Dento sen maxpul ergo, mas dento sahay cel na min poshifazi materyal.