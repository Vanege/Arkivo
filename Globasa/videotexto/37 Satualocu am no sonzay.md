In Ewropa, denpul kom in multi alo mon de globa, hay daybur okurxey hu da okur dua mara fe moyun nyan.

Den okurxey sen satualocu.

In mesi des, ren musi na minusgi 1 satu fe satumeter, fe misal, 8 satu fori sencu 7 satu.

Ji in mesi tiga, posli, ren musi na maxusgi 1 satu.

Mi multi possuki to, mi ger suki eger ren no haja na fale to.

Mi cuyo possuki satualocu de mesi des, am juioko:

Dur bardimosem, mi xidu na hare maximum solalumin in moyun din.

Mi haja solalumin cel na hare bon sehaya, cel misu bonganjon ji cel misu vitamin D.

Cel na hare maximum solalumin, mi xidu na jagecu wey satu 7.

Mas xafe satualocu, cel na hare sama kwanti fe solalumin, mi musi na jagecu fe satu 6!

Xosu person abil na fale to, dento sen antisosyalli.

Mi ogar ton alo person, ji mi hare doste, ji cel na abil na intreaksyon ton ete, mi haja na xorsomno no godomo jaldi.

Denseba, kos satualocu, mi xorwala muhim xey cel misu hoxya.

Hay min lumin denwatu hu ren haja to, fe misal, denwatu hu ete ruata of ergodom.

Hala ger hay eger total sosyaltim karar na xorergo un satu maxmo jaldi.

Mas dento xa dayible no okur eger ren folo alo satu in alo mon de nyan.

Unyum fronkadam sen fe moy kaso: na awjeti satualocu.

In 2023, mi no aham ku satualocu hala ke problema.

Mi sol aham plu problema hu to gibe da.

Na fori musi na somno un satu maxmo jaldi sen bur cel jismu hu da haja andin ritmo.

Risko fe morgine mobilxigo sen menapulmo maxmo day dur din jaxafe satualocu!

Fe folo, nunya sen watu cel na morgi hin morgine satualocu.