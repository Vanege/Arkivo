Na xwexi basa inhare dua mon:

Un mon sen taslum, dento sen doxo ji ore.

Un mon sen gibe, dento sen eskri ji pala.

Eger yu xwexi naturali basa, yu musi na fokus tem taslum, ji sol xafe dento, yu abil na fokus tem gibe.

Yu musi na maximum doxo fe basa hu yu xwexi da. 

Cele sen na xorhare ganjon tem normapulya, hu yu xa yongu cel na kostrui yusu suli jumle.

Dento sen daymo maxmo muhim (ji beyongupul) kom na xwexi gramati.

Eger yu no fale hinto denmaner, yu xa no jixi kama yusu eskrido jumle sen naturasim.

Fe folo, cuyo cele sen na maximum doxo.

Cel na doxo, ren haja na aham lexi.

Cel to, ren musi na yongu menalari, mas pimpan, na yongu awtomati basataytitul (denpul kom DeepL) sen maxmo velosi.

Eger DeepL no aham basa hu yu xwexi da, am xidu ChatGPT.

Am no yongu Google Translate. To sen godomo bur fe kompara fe den dua alo to.

Mas na moywatu yongu menalari or basataytitul xucyo multi watu, denseba, na inmemori mena de lexi sen maxmo efetobon.

Ji cel dento, ren yongu programa Anki.

Am exkopi Anki ex resmi netodom cel yusu komputatora.

Pia hay kimakal versyon tas Android.

Eger ren vole na xwexi basa, Anki sen maxim bon programa.

Mi loga dento nenhar taradudu, koski Anki benjili sen programa cel na inmemori.

Ji na xwexi basa cuyo sen na inmemori daymo multi lexi ji jumle-forma.  

Jaxali, xafe na jumbi-plasi Anki, am krea "kartalari".

Moyun karta hare dua comen: frontali comen cel swal, ji rukeli comen cel jawabu.

Fe frontali comen, yu am eskri jumle har un lexi hu yu vole na inmemori da, ji am motegi hin lexi.

Fe rukeli comen, yu am eskri basatayti fe hin jumle, hu yu abil na xorhare da yon DeepL or ChatGPT.

Ji jaxadin, am estudi den karta.

Denwatu, Anki xa onexa tas yu frontali comen, ji yu xa musi na sayso inhare de rukeli comen.

Yu no haja na memori total inhare de rukeli comen. Yu haja na memori sol mena de motegido lexi (lexi hu yu vole na xwexi da).

Jumle in karta sonzay sol cel na gibe tontexto, koski mena de lexi abil na alocu fol tontexto.

Jaxali, yu musi na kliku buton cel na loga tas Anki ku yu kemo bon memori mena de lexi. 

Denmaner, Anki xa jixi ku kewatu to xa rionexa karta tas yu.

Cuyo idey sen ki Anki xa rionexa karta tas yu fe maxim bon momento, hu da sen: fori lefe wanji. 

Denmaner, yu xa memori mena de lexi dur maximum dure por minimum dure fe estudi.

Cel na fini, prehay nasiha tas dente hu da uje kone Anki:

Na bankwanti alogi setin de Anki sen bon idey cel na adate to tas yusu moge.

Mi rekomenda na alogi setin de Anki cel na hare banto hu da okocu denpul kom in misu ekrin-foto.

Mi ijen ki na oko sama karta fe plu mara in un din sen malyongu fe watu.

Koski hata denwatu hu ren possukses na sayso, ren xwexi, ji pimpan, na intizar dur un din sen kufi cel na ripul memori sahi jawabu.  

Denseba (am oko ekrin-foto), ren am hare minimum 720 minuto cel "Lapses steps" (denwatu hu ren possukses fe karta).