Rukekamerlari sen fiksyonli loka, har multi kamer ji koridor, mas har nil janela.

To sen ajabu loka hu da okocu denpul kom banto hu ren kone da, mas hu da mingu hare problema.

To sen loka hu ren ganjoncu solo ji sonxido.

Rukekamerlari abil na hare doyan okocu, mas maxim pimpan, to okocu denpul kom lama ofisidom, hotel or fabrikadom.

To pimpan hare lama jalo divarpaper, jalo farxu, ji bala lampu, hu da gibe hwanjin fe nennormaya.

Totalya okocu poskonfortane.

Ren hare ganjon ki insan ji xey ingay na sen hinloka, mas moyto sen kal, kwas moyto le awcu.

Ji wala fe janela gibe ganjon ki ren sen blokido, bujodo.

Finikal koridor gibe ganjon ki ren no abil na jixi ku ren sen keloka.

Fe intreneto, insan suki na eskri ji diskonegi multi makale tem rukekamerlari, ji tem ku keto sen in to.

Fe hin plu makale, kos nenkonedo seba, fe un momento, ren "sokutu" in rukekamerlari.

Dento okur kwas globa sen programa fe komputatora, ji hin programa xorhare problema, hu da kosa ki ren pasidi divar or geo.

Xorki ren sen in rukekamerlari, na firaru no haji sen ible.

Intreneto no haji funsyon ji ren no abil na telifon he bante.

Ren finikal anda in rukekamerlari, cel na xerca alo insan, mas ren ewreka nilte.

Mas, banwatu, ren xorjixi ki ren no sen totalmo solo, koski hay pia kayvutu in to.

Ji kayvutu xikar ren!

Fe ban maner, rukekamerlari sen moderno versyon de xohrapul Elinili mito: labirin de Dedalos.

In hin labirin, ren sen sonxido ji in to hay kayvutu Minotawros.

Dento hu da okur denwatu hu kayvutu ewreka ren sen ximbi, mas koski video tem rukekamerlari pimpan hare ayay of fobi or guton fe fini, mi fikir ki dento no sen yukwe.