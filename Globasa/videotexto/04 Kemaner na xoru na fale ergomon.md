Am imaje: yu hare ergomon, ji yu musi na fale to.

Ergomon abil na sen he banto.

Fe misal, na idi cel daybazar, na telifon bante cel tonata, na fale banto cel eskol or ofisi.

Mas ergomon ible sen posasan, to ible sen posjandan.

Ible, yu le nilwatu fale hinpul ergomon, ji yu no bon jixi ku kemaner na fale to.

Ji yu befobi na xorhare problema hu kos da yu ger sen blokido lefe fini de ergomon.

Mas maxim pimpan, problema no sen hin ergomon, mas yusu siko.

Yu befobi ergomon, ji yu no xoru na fale to!

Fe hataya ki yu haja na fale to.

Dento sen daydenmo asif-laye!

Ible, na fale ergomon sen furaha-ible!

Cuyo xey, hu multi insan fale da, sen na no fale dento hu ete musi na fale da.

Ji pimpan, cuyo problema sen sol na xoru.

Xafe xosu ergo, ren velosi xorjui ki ergomon no sen daydenmo posmingu, ki to no sen daydenmo posjandan, ki to no sen daydenmo fobine.

Xafe na xoru, moyto sencu maxmo asan.

Fe folo, kemaner na xoru?

Multi insan loga "Am sol fale to", nenton he ban konkreto nasiha.

Mi xa gibe tas yu plu konkreto nasiha.

Unyum, am ore musika.

(Or am fale alo xey hu da abil na ixgalu bage of yusu jui.)

Musika sahay na no godo fikir tem ergomon, koski to bankwanti ixgalu moge.

Bannumer insan no yunki na xoru ergomon koski ete fikir ki ergomon sen fobine.

Mas eger ete min fikir tem ergomon kos musika, ete min befobi, ji ete hare maxmo day ibleya fe na xoru.

Duayum, am jumbicu celki unyum mon of ergomon sencu maxim asan.

Yu musi na fale moyto celki xoru fe ergo sencu maxmo asan.

Kam yu musi na doxo kitabu?

Am plasi kitabu ner fe yu, celki yu pimpan oko hin kitabu.

Am awplasi moy xey hu da abil na awjuigi yu, xey denpul kom yuxitul, telifon ji umumi zubale.

Kam yu musi na telifon bante?

Am xerca telifon-numer, ji am maxusgi to cel yusu kontato-lista.

Denmaner, denwatu hu yu xorhare yunki cel na telifon, yu haja na presyon sol un buton.

Ji am plasi paper ji kalamu ner fe yusu telifon!

Tigayum, am yongu watu-meter.

Eger yu fikir ki ergomon sen posyukwe, am fale hinto:

Am ativogi watumeter cel xafe 5 minuto, ji am xoru na ergo.

Xafe 5 minuto, watumeter rinjon, ji yu harizin na esto.

Denmaner, yu fikir "mi xa suferi dur sol 5 minuto", ji yu hare maxmo day ibleya fe na xoru ergomon.

5 minuto dayible sen nenkufi cel na fini ergomon, mas dento no sen muhim.

Maxim muhim xey sen na xoru.

Xafe hin 5 minuto, hay dayibleya feki yu xa vole na duregi na ergo.

Ji ible, yu xa vole na lilmo max ergo, ji ripul, lilmo max ergo...

Ji, nenhar na xorjui dento, yu le uje ergo dur satu, ji ergomon sen finido.

Eger ergomon no sen finido, yu abil na duregi fe jaxadin.

Fe moy din, yu xa min befobi na xoru ergomon, koski yu maxmo bon jixi ku kemaner na dadal to.

Careyum, kwalita sen resulta of kwanti.

Multi insan befobi na fale banto koski ete befobi na no fale kwalitabon ergoxey.

Ergoxey abil na sen eskrido ergoxey cel eskol, netoli posta, or makale.

Den insan sen blokido kos vole cel perfetoya.

Ete befobi na fale banto hu da ger sen minmo bon kom ete musi na fale or minmo bon kom ete abil na fale.

Anti den fobi, am memori:

Kwalita sen resulta of kwanti.

Eger ren kufi krea, bankwanti to of kreado xey sen bon.

Mi le eskri multi makale, mas mi le xupan sol un oftiga of oto, hin oftiga hu mi kolyo ki da sen kufimo bon.

Am produti, ji sol xafe to, am seleti.

Am bur eskri, ji sol xafe to, am maxbongi.

Denmaner, mi fale texto de hin plu video.

Mi eskri oto velosi, fe moy mara hu fe da mi ridoxo oto (or basatayti oto), mi bankwanti maxbongi oto.

Kwalita sen resulta of kwanti.

Dento sen solo maner hu yon da hinto funsyon.

Dento sen pia maner hu yon da ren kingemcu.

Denseba, ren loga "Am sol fale to".

Koski xey hu da sen muhim sen aksyon, no resulta.

Eger yu le no uje xoru ergomon,  resulta no sen muhim, am fokus tem xoru!

Fe folo, am ativogi yusu orefon, am jumbigi yusu ergo-mesa, am ativogi yusu watumeter, ji am xoru!

Folki yu maxmo pimpan aksyon denmaner, yu maxmo pimpan suki yusu ergomon ji resulta of oto.

Moyto sencu maxmo yukwe denwatu hu ren no fale ergomon godomo velosi koski ren le intizar finili momento.