Keseba The Legend of Zelda Tears of The Kingdom sen daybon yuxixey?

To sen aventurli yuxixey fe bukado globa cel Nintendo Switch.

In to, ren abil na kentan daymo day globa de Hyrule ji plu ner zona. 

Pia asman ji baxgeo sen kentanible.

Ji den globa sen pul fe idey, surprisa ji cele.

Fe misal, hay multi dinidom hu denloka ren musi na hala puzle.

Hay multi misyon hu person gibe da hu ren abil na hala da.

Ren abil na xidu na dadal loka, hu da sen posasan na dadal.

Ren abil na fale moyto hu ren vole da, denwatu hu ren vole.

Kos den huruya, ren nilwatu ganjoncu totalmo blokido.

Eger banto sen godomo posasan, ren abil na fale aloto, ji na ripul xidu fe xaya.

Denmaner, posasanya moywatu sen selimo seletido.

Ren fale sol dento hu ren vole na fale da.

Denwatu hu ren vole na fale xey, ren samawatu ewreka lima alo xey, hu ren pia abil na fale da.

Ji denwatu hu hay tyojan, yuxixey pimpan gibe multi maner cel na hala to.

Dento okur koski yuxixey komputa realsim fisikali motor, hu denloka junluku, kowa, termo, watu, materyal... moyto sen muhim.

Ren abil na tongogi xey in yuxixey cel na krea he banto.

Pimpan, ren abil na hala puzle yon maner hu kreayen de yuxixey le dayible no fikir da!

Ren ganjoncu daymo cinonpul dur na yuxi, koski denwatu hu ren fatmin neo xey, ren kriban moywatu sen jayezado.

Denwatu hu idey kwasisen logikapul, den idey xa dayible funsyon.

Cel na hulasa, mi xa loga denmaner:

The Legend of Zelda, Tears of the Kingdom sen daybon yuxixey, koski yuxixey finikal gibe cele, hu ren abil na huru seleti da, ji ren abil na dadal cele yon maner hu ren vole da.
