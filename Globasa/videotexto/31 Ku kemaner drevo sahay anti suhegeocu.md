Kos klima-krisis, max ji max loka sencu suhegeo.

Suhegeo maxdaycu ji oto max ji max koberi perya de Dunya.

Kos nenabilya na nongyo in suhegeo, multi person musi na awresta sesu ogar.

Anti suhegeocu, hay multi projeto in Afrika ji Asia cel na planta multi drevo.

Mas kemaner drevo abil na sahay anti suhegeocu, ji kemaner ete hata abil na posfale den proceso?

Mi xa xomin dento in hin video.

Unyum, drevo aksyon denpul kom blokixey anti vento.

Fe resulta, vento sen min bala, ji xatu minmo asan betrasporta cel alo loka.

Duayum, geno de drevo andingi geo.

Geno aksyon sim kom neto, ji dento possahay xatu or geo na awlyudon (eger hay dayvento or daybarix).

Planta abil na maxmo asan xunjan per geo hu da sen andin.

Tigayum, drevo gibe saye kos sesu dahun ji kano.

Dento mingi termoje fe perya de geo, ji dento sahay alo jongu na xunjan.

Careyum, geno de drevo pompu engyanxey amiku in geo, ji engyanxey bepreporta cel dahun, hu da xali sokutu per geo.

Dento engyanpulgi perya, ji dento sahay alo planta na xorxunjan.

Limayum, drevo bon bujo ji disgibe hawa-gileya wey se.

Am kompara fe termopul xatu, denloka hu sui velosi awdeleza or velosi gascu.

Yon hay de drevo, sui resta maxmo lungo fe jowey.

Geno de drevo krea multi tunel in geo, ji dento sahay sui de barix na maxmo asan inidi geo ji na suipulgi to.

Bage fe bujodo sui idi cel dahun, 

yon nafasu, sui inidi hawa wey drevo.

Hawa-gileya sahay alo planta na xunjan, ji eger hay kufi planta, hata megu abil na precu ji barix maxmo asan okur.

Denmaner, cuki de sui ruata. 

Sisayum, hay de drevo abilgi xorhay de multi jongu fe futru, hu da abil na bujo nitrogen ex hawa ji sengi to yonguible fal planta.

Multi planta haja nitrogen cel na xunjan.

Fe hulasa, hay de drevo krea asangine jotay cel xunjan de multi planta, fe misal planta hu insan abil na yam da.

Yon na andingi ji na engyanpulgi geo, ji yon bardigi ji hawa-gilegi, na planta nasibune drevo abil na xuli multi muhim ekosistema.