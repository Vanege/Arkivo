Arteyen

Hay maymun hu da multi suki na rasamu.
Fe moy din, te rasamu plu neo xey.
Te suki na rasamu asman, natura, hewan.
Te suki na rasamu moyto, ji te suki na rasamu moywatu.

"Denwatu hu mi sen day, mi xa sen arteyen. Dento sen misu roya."

Atre de maymun hifazi pesa tas sesu bete.
Yon pesa, maymun abil na estudi in xohrapul arteli eskol.
In eskol, maymun multi estudi.
Te vole na dadal sesu roya, mas te pia no vole malyongu pesa de sesu atre.

Maymun pimpan musi na onexa sesu rasamu tas alimyen.
Alimyen multi komenta: "Yusu rasamu sen bon, mas kam yu abil na alogi den bage?"
Duli mara, ete loga ki rasamu haja detale.
Duli mara, ete loga ki hay godo detale.
Duli mara, ete loga ki no hay kufi kolor.
Duli mara, ete loga ki hay godo kolor.
Moywatu, ete no sen kufimo truti.

Maymun sukses fe finili eksame, ji taslum eskoldoku.
Te sen hox, koski te nun sen huru.
"Mi nun abil na rasamu dento hu mi vole da, denmaner hu mi vole!".

Mas maymun haja na cudu pesa.
Fe folo, te xerca person hu da vole na kari rasamu.
Fe bonxanse, maymun ewreka kliente.

Maymun vole na fale daymo bon ergo tas sesu unyum kliente.
Eger klientelari sen truti, te xa hare max xohra ji te xa hare max kliente.
Xafe multi ergo, te fahuri onexa sesu rasamu tas kliente.
Kliente jawabu: "Yusu rasamu sen bon, mas kam yu abil na alogi den bage?".
Maymun karar na rifale total rasamu.

Fe hataya ki maymun daymo talentopul, te haja xugwanpul kliente cel na taslum kufi pesa.
Te moywatu fikir "Eger kliente no sen truti, te xa no ruata".
Pimpan, te musi na rasamu he sama xey dur total din.
Te pimpan no haji hare energi dur axam.
Denmaner, maymun jiwa dur plu nyan.

Mas ban din, te karar na fale wakufa.
Te le sukses na hifazi kufi pesa cel to.

Te fikir "Mi nun abil na rasamu dento hu mi vole da, denmaner hu mi vole!".
"Mi xa rahatu yon na huru rasamu, denmaner hu mi le fale denwatu hu mi le sen daymo juni."

Te side ner fe sefide paper, har pentubroxa ji inku.
Te oko paper.
Te xidu na imaje banto.
Te oko paper.
Te xidu na imaje he banto.
Paper resta sefide.
Te fale plu linea.
Mas nil menapul to precu.
Te no sukses na rasamu dur total din.
Te le wanji denmaner hu na rasamu yon furaha ji huruya.
Na rasamu no haji sen dayfilya, mas sol ergo.

Multi nyan pasa.
Maymun nun sen lao.
Te ergo in nongyodom hu te le warisa da.
Te le no pifu broxa dur lungo watu.
Kos jaxne, maymun bevisita sodar ji tesu bete.

Un juni bete vole na onexa rasamu fe ajabu hewan tas maymun Tie.

Maymun Tie: "Kete sen den hewan?"

Bete: "Te sen mumu!"

Maymun Tie: "O, mimbay, mi nun aham."

Bete: "Kam yu suki misu rasamu, Tie?"

Maymun Tie: "Kam yu suki yusu rasamu, Bete?"

Bete: "Si! Mi sen hox tem to."

Maymun Tie: "Fe folo, yusu rasamu sen perfeto. Am alogi nilto."

Bete: "Xukra! Denwatu hu mi sen day, mi xa sen arteyen!"

Maymun Tie: "Yu uje sen!"