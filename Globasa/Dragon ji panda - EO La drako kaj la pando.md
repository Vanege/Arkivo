Dragon ji panda

Ner fe kape de gao jabal hay gufa.
Dragon ogar in to solo ton sesu hazina.
Te hare multi dahabu, jawheri ji alo jacipulxey hu te le cudu da of plu jali xaher.

Dragon ganjon ki te haji walu xey, ji ki jali xaher no haji interesne.
Fe folo, te karar na fley cel teli loka cel na ewreka neo xey cel na maxusgi cel sesu hazina.

Xafe lungo fley, fe fini, dragon ewreka xaher.
To sen nenpimpan xaher hu da loka in drevolari.
Koski moyto sen sangudo bax dahun, dragon karar na pergeo.
Per geo, te oko panda hu da kwasi hare nil hawfu kos presenya de dragon.

Te swal tas panda: "Kastilo feya keloka?"

Panda jawabu: "Kastilo? No hay kastilo hinloka."

Surprisado dragon swal: "Fe folo, keloka uyu hifazi uyusu jacipul xey? Kam uyu hare banko or hata jandan inplasidom?"

Panda loga: "No, no. Imi no hare denpul dom."

Dragon sen okoiblemo posahamdo.
Panda maxpul loga: "Imi no hifazi. Moyto hu imi haja da uje cuduible fe jowey."

Panda loga: "Mi nun sen yamkal, fe folo, mi le toncudu bambu. Kam yu ger suki na yam ton mi?".
Dragon, hu da pilodo kos sesu lungo daoya, swikara.
Panda sen hox, ji loga "Eger yu haja banto, am jandan peti. Denmaner moyto funsyon hinloka."

Ete yam xetocubon supa, ji pala dur lungo watu.
Panda, hu da sen daymo dostefil, hikaye multi tem sesu jiwa.
Pia te hare soloyapul jiwa.

Dragon loga fe fini: "Mi nun musi na awidi".

"Kam uje?" panda loga.

"Si, mi haja na gardi misu hazina."

Panda nercu cel dragon, ji gibe tas te lungo weygebo.
"Dento mena keto?" dragon loga, hu da le nilwatu taslum weygebo fe leya.
"To sen maner na onexa ki mi le suki hin momento ton yu. Kam yu ger vole na jaribi?"

Dragon plasi sesu bala gebo wey panda, ji xoru na harka sesu fleytul.
"Yu fale keto fe nunya?" panda swal.

"Mi porta yu cel misu gufa, koski yu sen misu hazina."