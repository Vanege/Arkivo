Gao drevo

Hay wadi denloka hu moy planta armonipul jiwa.
Denloka hay sosyal regula, ki planta no haki na cuya maxmo gao kom tiga metro.
Dento yakingi, ki moy plantali bioyen abil na taslum kufi lumin cel na bono jiwa.

Fe hataya, ban dina, dayvento preporta bija of teli loka.
Xafe watumon, bija kufi xunjan, celki ren abil na oko, ki bija ofya jongo fe dahunli drevo hu da is totalmo nenkonedo in hin wadi.

Fe xoru, planta hu da ogar in wadi koxcu tem hin preata.
Fol max ki jowey is doyan fe jongo, max ki to abil na tahamul ji adatecu fol alocu.

Hin newe drevo xunjan ji xunjan.
Mas newe drevo no esto na xunjan lefe limite fe tiga metro.
Te multi suki lumin, ji moywatu wole max to.
Te xoru na krea dayo sistem fe xube ji dahun, cel na bujo max solali lumin.

Jali planta loga tas newe drevo:
"Fe lutuf, am esto na xunjan, imi no haji taslum kufi lumin."

Gao drevo jawabu:
"Eger uyu wole lumin, am xunjan. Mi layeya lumin koski mi le xunjan."

Mas no moy planta abil na xunjan, ji no moy planta wole na jento cel lumin.
Fe bonxanse, den drevo is solo te hu da no ehtiram alote.
Fe folo, alo planta karar na posjui hin miismomey unyen.

Ban dina, hay bofun.
Multi bala vento dawidi wadi.
Planta tongo fleksicu fol ventoli pel.
Nereya de bante ton alote sahay ete na no sokutu.
Mas gao drevo, kos sesu gaoya, no abil na taslum sahay.
Te musi na solo tahamul moy ventoli pel hu da presyon moy tesu xube samawatu.

Gao drevo peti sahay:
"Am sahay mi! Mi fikir ki mi xaner sokutu!".

Alo planta hu da no real abil na sahay, loga:
"Am posxunjan! Am posxunjan!".

Mas posxunjan no bilpul.
Fe fini, drevo sokutu.

Xafe bofun, sola ruata.
Moy planta abil na oko kano de gao drevo hu da fe nunya total leta per geo.
Te morcu, ji tesu dahun ji bija awfley.
Bannumer planta morcu kos sokutu, mas minimum fe nunya dome is totalmo koberido har lumin.