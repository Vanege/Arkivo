Leli watuyen Wazo

Wazo sen name de lao piu.
Wazo fikir ki denwatu hu te sen juni, moyto le sen perfeto.
Moy hewan le sen maxmo ehtiramfil.
Moy hewan le hare maxmo bon suki.
Fol te, globa le sen bon, mas fe nunya, globa sen bur.
Fe fato, Wazo no sen daymo lao, mas tesu ijen sen yakinmo denpul.

Wazo hare dua bete.
Ete sen normapul junipiu hu da hare normapul ninili suki.
Fe ban din, ete peti tas atre izin na idi cel musikaxow.

Bete: "Kam imi harizin na idi cel musikaxow de Jonimo?"

Wazo: "Den Jojo sen kete?"

Bete: "Te sen xohrapul rapuyen!"

Wazo: "Uyu no harizin."

Bete: "Keseba???"

Wazo daymo belawfen den nenhajado swal.
Fol te, jawabu sen mingumo mimbay.
Rapuyen wakil bur jiwali maner.
Ete populergi dududan, alkohol ji alo burdava.
Ete hata loga tem possantoxey!

Mas maxim swikaranenible masele sen ki ete fale antinormadokuli musika.
To sen nefralaye ji basabur ki ete presenta lexili dukaku denpul kom arte.
Musikali normatim le nilwatu aproba dento.
Bete musi na resta teli fe ete.
Eger no, ete xa hare bur suki.
Kultura xa besonxi, ji sosyaltim xa dissokutu.

Wazo: "Kam uyu no abil na ore klasiko musika denmaner hu normapul bete fale?"

Bete: "Feka!"

Wazo: "Am no loga "Feka!". Am loga "Dyabol!""

Bete: "Dyabol!"

Wazo: "Am no loga "Dyabol!", dento sen dambipul!"

Denwatu, bete xoru na wawa.
Xafe watumon, Wazo aham ki te le sen godomo xucyofil.
Cel na peti mafu, te jeni tas sesu bete na tongo idi cel hewandom.

Multi doyan hewan loka in hewandom.
Wazo realmo no suki den kolorpul hwanjin hu te ijen da cufampul tas sesu suki.
Mas tesu bete kwasi sen daymo hox, ji ete bewaw moy hewan.

Famil bonoko taco:

Wazo: "Hey, bete, am oko ki den piu sen daydenmo simpatilaye. Ete no abil na fley."

Bete: "Mas ete pawbu daymo velosi!"

Famil bonoko hufax:

Wazo: "Hey, uyu! Uyu fley keseba? Uyu sen mamoyen! Mamoyen no fley!"

Hufax: "Am resta imi trankwilo, laoyen!"

Bete belawfen xekayefilya de sesu atre.
Wazo no esto.
Te xekaye.
Te sahigi.
Te poscosan.
Te sen posyukwe.

Fol max ki watu pasa, max ki xekayefilya de Wazo magneto jui de neryen.
Lil grupo fe hewan le toncudu ner fe Wazo:

Hewanli grupo: "O, am oko! Mi le no jixi ki hewandom hare pia fosil!"

Wazo: "Fekali dyabol!"