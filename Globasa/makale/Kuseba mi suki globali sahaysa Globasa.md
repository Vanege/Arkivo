
Lexi de globali sahaysa Globasa ofata plu daymo palado basa, hu da sen in kriban moy loka in globa.
Den daymo konedo basa hare day efeto, ji oto gibe bannumer lexi tas basa fe jowey.
Denmaner, lexi de Globasa bankwanti wakil lexi de total globa.
Denwatu hu ren xwexi na aham lexi de Globasa, ren xwexi na aham lexi de multi basa.
Ji na rukone lexi de Globasa sen daymo asan.
Gramati de Globasa sen kufimo daydenmo asan fe kompara fe nenplanido basa folki ren abil na fokus tas na xwexi lexi.

Fe xukra tas Globasa, mi abil na rukone bannumer lexi in moy basa (hu da sen beeskri yon abece de Latinsa).
Mi no jixi ki ku basa xa sen beyongupul tas mi denwatu hu mi xa sen min juni.
Ible, mi xa turi cel in Asia.
Ible, mi xa hare multi doste of Afrika.
Ren no abil na yakin jixi tem basa hu ren xa haja da.
Mas ren abil na yakin jixi ki Globasa sahay fe moy basa.

Multi ete of misu doste le xidu na estudi Niponsa.
Mi no uje xidu, mas mi jixi ki mi uje aham max lexi kom misu doste.
Fe misal, in Globasa, hay lexi "day" ji "suki".
Den dua lexi sen in Niponsa, har sama or sim figura.
Fe fato, mi yakin jixi ki mi le banwatu oko yamdukan hu da name "daisuki"!
Kam denloka ren day suki yam?

Mimbay, Globasa sahay fe moy basa, no sol fe Niponsa.
Lexi de Globasa sen bonmo seletido cel na sen sim kom lexi de multi basa.
Fe misal, "day" pia sen sim kom lexi in Putunhwa, ji "suki" pi sen sim kom lexi in Putunhwa, Indonesisa ji Hindisa.
Asel de lexi sen jinjimo okoible in resmi menalari.

Fe folo, Globasa abil na sen beyongupul fe misu xaya, mas fe fato, Globasa uje sen beyongupul tas mi fe nunya.
Globasa gibe tas mi interesne basali jixi hu mi suki konegi da.
Fe misal, lexi "ewreka" mena na ewreka.
Kos dento, mi nun kone Elinisali asel de vyata "Eureka" in Englisa ji Fransesa (hu ren yongu da denwatu hu ren le ewreka hala).

Globasa sahay mi na max ixi basa hu mi uje kone da.
Koski, pimpan, denwatu hu ren yongu lexi hu da ofata alo basa, ren no total aham hin lexi. 
Fe Englisa, mi fe duli mara le ore "Lao Tzu" ji "Feng shui" nenton real aham oto.
Fe nunya, fe xukra tas Globasa, mi jixi ki den plu lexi ofata Putunhwa.
Ji fe nunya, mi jixi ki "Lao" mena "lao" ji ki "shui" mena "sui".
Fe asif, mi no aham "Tzu" ji "Feng", koski, mimbay, no moy lexi de Globasa ofata Putunhwa.
Mi uje sen hox koski mi xa abil na aham un ofdua fe tayti fe nilto.

Denwatu hu mi le xoru na xwexi Globasa, mi le abil na aham sol un ofdua of moy lexi in texto, fe hataya ki mi pala bannumer Ewropali basa.
Eger fe tayti fe Globasa mi ger xwexi kostruido basa hu da sen basido sol per basa de Ewropa (kom Englisa, Fransesa, ji Doycisa), mi ger ible rukone kriban moy lexi.
Mas hata eger mi rukone lexi, mi fe moy kaso xa musi na inmemori oto cel na abil na sahi pala hin basa.
Ji inmemori lexi de den Ewropali kostruido basa sen neninteresne tas mi.
Mi preferi na inmemori "alobasali" lexi, koski oto sahay mi na maxmo bon aham basa de globa.
Moy lexi hu mi no aham da in Globasa sen kihoy fe na xwexi neo to.

Mi no sen solo te hu da suki idey basa hu da sen basido per moy daymo palado basa de globa.
Mi fikir ki moy insan hare sama jaci, ji ki moy kultura ji basa layeya sama ehtiram ji inidiibleya.
Fe folo, mi suki ki Globasa gibe tas mi ingida cel moy basa de globa.