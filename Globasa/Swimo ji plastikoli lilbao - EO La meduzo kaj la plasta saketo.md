Swimo ji plastikoli lilbao

Swimo ji plastikoli lilbao xijere.
Swimo loga ki te sen maxmo inxone kom lilbao.
Fe oposya, lilbao loga ki to sen maxmo inxone kom swimo.
Ete no samaijen.

Hin sotipul xijere lawfen dolfin hu da ner ogar.
Dolfin hare idey:
Swimo ji lilbao musi na loga plu abilxey hu ete abil na fale da.
Dolfin xa newtral tatmini.
Eger te fikir ki abilxey sen inxone, te gibe golmon tas te.
Xafe xatumon, dente (swimo or lilbao) hu da hare maxori golmon xa triunfa.

Swimo (S): "Mi le precu lefe kriban moy bioyen!"
Plastikoli lilbao (PL): "Mi xa awcu xafe moy bioyen!"
Swimo (S): "Mas kom unxey yu xa awcu. Swimo fe bannumer jongu abil na finikal jiwa."
Dolfin, hu da ger multi suki na abil na finikal jiwa, gibe golmon tas swimo.

S: "Mi sen in moy daybahari!"  
PL: "Mi sen moyloka hu hay sui ji geo."
S: "Hata in maxim amiku ABYSS, ji per maxim gao jabal?"
PL: "Si."
Dolfin, hu da memori na oko plastiko moyloka, gibe golmon tas plastikoli lilbao.

S: "Mi sen hataripul hewan!"
PL: "Haha. Yu sol flota."
S: "Sotikalcu, mi bekoberi dokyapul SPIKES!"
PL: "Mas, eger yu yongu oto?"
S: "Si, moywatu. Mi xikar."
PL: "Kam yu morgi hata insan?"
S: "Dumara."
PL: "Sol dumara? Mi morgi insan moywatu ji moyloka."
S: "Kam sati? Yu abil na fale dento kemaner?"
PL: "Mi koberi kapi de bebe finki ete no haji abil na nafasu."
S: "Dento kriban nilwatu okur, ji yu no jaymu tem to."
PL: "Mi pia discu tas daymo lil plastikoli bage hu da inidi jismu de moy insan."
S: "Ji?"
PL: "Ji mi lawfen etesu hormonali sistema, denmaner mi gibe tas ete problema fe sehaya hu da burgi etesu jiwa finki ete morcu."
Dolfin le kufi ore.
Te gibe golmon tas plastikoli lilbao hu sipul sen daymo max fobine kos tosu okonenible hatari.

Swimo no sen truti.
Plastikoli lilbao hare max golmon kom te.
Ji swimo no vole na restagi ki hin bobo mogekal xey xa triunfa.

Abruto, kacupa ata ji swal: "Mas kete of uyu sen maxim xetocubon?"
Swimo, hu daymo befobi na sen yamdo, jawabu: "O, dente yakin sen den alo to."
Ji swimo ixara plastikoli lilbao.

Dolfin: "Kam mi am gibe maxpul golmon tas to?"
Swimo no jawabu. Swimo le awfiraru!
Dolfin xerca swimo, ji no ewreka te.
Fe folo, dolfin musi na deklara ki plastikoli lilbao le triunfa.
Mas pia plastikoli lilbao le awcu.
Dolfin: "Keloka plastikoli lilbao fatoli sen?"
Kacupa: "O feka, kam to sen dento hu mi le yam da?"
In fubu de kacupa, lilsoti precu: "Finili, mi le triunfa!"