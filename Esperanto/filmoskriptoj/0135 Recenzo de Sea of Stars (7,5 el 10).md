Sea of Stars estas esplora laŭvica rolludo, inspirita de la ludo Chrono Trigger. Ĝi estas farita de Sabotage Studio kaj estis financita per Kickstarter. (Ili ricevis pli ol miliono da usonaj dolaroj en Kickstarter). Mi plenumis la ludon kun preskaŭ ĉiuj flankmisioj post 25 horoj de ludado.

https://store.steampowered.com/app/1244090/Sea_of_Stars/

En la ludo, oni esence trairas nivelojn, kaj oni regule eniras batalojn kie oni devas strategie elekti kiun magion uzi kontraŭ kiu malamiko. 

Kompare al Chrono Trigger (ludo larĝe konsiderata kiel la pinto de la ĝenro):
- La nivela dezajno (Level Design) de Sea of Stars estas malpli bona. La niveloj estas esence tuneloj kiuj malofte havas pli ol 2 branĉoj. Oni povas facile sekvi direkton sen timi forgesi ion. Sed tio ankaŭ signifas ke oni ne havas bonan kialon reviziti nivelojn. Sea of Stars havas multe da etaj puzloj, sed ili estas tro facilaj (nur unufoje mi bezonis ĉesi moviĝi por pripensi).
- La esplorado de la mondo restas fermita ĝis la fino de la ludo. Oni ekhavas liberecon je fari flankmisiojn nur je la fino de la ludo, kio estas multe tro malfrue. Ĉiuokaze, ne estas multe da flankmisioj kompare al Chrono Trigger.
- La pikselarto de la ludo estas tre bona. Kelkaj mapoj estas mirindaj. Sed tio estas la sola afero kiun Sea of Stars faras pli bone ol Chrono Trigger.
- La amuziĝo en la mapoj (ekster batalo) ĉefe estas je la evitado de monstroj. (Tre simila al Chrono Trigger).
- La batalsistemo de Sea of Stars estas malpli profunda ol Chrono Trigger. La pozicio de malamikoj estas malpli grava ol en Chrono Trigger. Chrono Trigger pli ofte devigas originalajn teknikojn por venki monstregojn. En Sea of Stars, se oni trovas teknikon, oni povas uzi la saman kontraŭ ĉiuj monstregoj.
- La muzikoj estas ĝenerale bonaj, sed ili certe ne estas memorindaj kiel kelkaj de Chrono Trigger.
- Nur 2 (aŭ 3) el la 6 ĉefaj roluloj estas fakte interesaj.
- La rakonto de la ludo estas tre meha. Eble eĉ malbona. Post 30% de la ludo la ĉefa intereso de la intrigo estas detruita kaj oni ne scias kial oni plu ludas. Post 70% okazas io kio havas neniun bonan rilaton kun la resto de la rakonto.
- Por havi la veran vivon de la ludo, kiu havas grandan impakton je la rakonto, oni devas 100% plenumi la ludon. Tio implicas kolekti 60 aferojn, kaj estas ege facile maltrafi unu el ili. Tiu kondiĉo pli malpli devigas homojn ludi kun la helpo de interreta gvidilo, kio malofte estas kontentiga sperto.

Malgraŭ ĉiuj tiuj malavantaĝoj kompare al Chrono Trigger, mi donas la noton de 7,5. La ludo restas simpla kaj amuza. Oni povas facile ludi ĝin post longa tago de laboro sen bezoni pli pensi. La beleco de la mondo estas pli interesa ol la ludmaniero mem. La ludo estas facile ludebla por homoj kiuj ne kutimas al la ĝenro kaj ne volas malsimplan rakonton.

Ĝi nun kostas 34 eŭroj en Steam (Eŭropo). Multekosta por tio kio ĝi estas kompare al aliaj ludoj. (Mi kutime ne ŝatas pagi pli ol 1 eŭro por ĉiu horo de ludado.)
Prefere aĉetu Chrono Trigger, kiu estas pli bona ludo, pli longa, kaj kostas nur 15 eŭroj.