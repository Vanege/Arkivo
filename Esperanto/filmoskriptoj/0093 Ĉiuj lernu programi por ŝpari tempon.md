Profesie, mi estas programisto, sed mi komencis programi multajn jarojn antaŭ esti pagata por programi. Fakte, mi programis eĉ antaŭ ol mi studis programadon en lernejo.

Lerni programi estis al mi evidenta ago kiam aperis al mi la problemo de ripetemaj taskoj en komputilo. Foje okazas, ke mi ofte devas refari la samajn agojn en komputilo, sed tio estas tro enuiga aŭ postulas tro da tempo. Tiam, estas oportune havi programon kiu permesas aŭtomate fari tiujn agojn.

Ekzemplo de ripetema ago estas kiam oni volas krei liston de vortoj laŭ ofteco por pli facile lerni lingvon. Por fari tion, oni devas havi grandegan tekston kaj nombri la kvanton de ĉiu vorto. Tio evidente postulas multege da tempo! 

Se oni estas komencanto en programado kaj oni neniam programis per Python aŭ Javascript, oni verŝajne bezonas multe da tempo por pretigi programon por montri kaj ordigi la vortojn. Sed per praktiko, tio iras pli kaj pli rapide, kaj ofte okazas ke skribi la programon pli rapidas ol mane fari la ripeteman taskon. Se oni ofte uzas la programon, oni ŝparas multege da tempo!

Tiu problemo de ripetema ago fakte okazas al ĉiuj homoj kiuj uzas komputilon. Do ĉiuj povus profiti de bazaj programaj kapabloj. Nuntempe, estas tre facile akiri tiujn bazajn kapablojn per la helpo de modernaj AI-helpiloj kiel ChatGPT. Oni simple bezonas priskribi kion oni volas fari, kaj oni ricevas proponon. Se oni ne scias kiel ekigi la kodon aŭ programon, oni povas peti helpon al la sama programo.

Fakte, ChatGPT estas ideala ilo por lerni programadon, ĉar oni povas peti al ĝi intencon kaj klarigon de ĉiu linio de kodo.