Ĉu oni bezonas iri al renkontiĝoj por esti vera Esperantisto? Ne. Oni ne bezonas. Oni estas Esperantisto se oni parolas Esperanton, tio estas la difino de la vorto.

Renkontiĝoj estas ofte menciataj kiel grava parto de Esperanto-kulturo, sed ili ne estas tiom oftaj, kaj fakte ili ne estas tiom partoprenataj.

Vi certe ne bezonas iri al grandaj renkontiĝoj por esti Esperantisto. Kaj vi ankaŭ ne bezonas iri al lokaj renkontiĝoj por esti Esperantisto. Fakte, se lokaj renkontiĝoj ekzistas kie vi loĝas, vi estas tre bonŝanca. Se homoj de malpli ol 60 jaroj partoprenas en ĝi, vi eĉ pli bonŝancas. La tre granda plimulto de Esperantistoj NE havas lokajn klubojn kaj renkontiĝojn.

Kaj multege da Esperantistoj ne havas la tempon, aŭ la monon, aŭ la volon, por vojaĝi al landaj aŭ internaciaj renkontiĝoj. Tio estas lukso kiu estas disponebla por nur parto de la komunumo. Tiu parto estas videbla minoritato. Esperantistoj kiuj iras al renkontiĝoj estas minoritato.

Esperanto nun estas ĉefe uzata en la interreto. Tie okazas la granda plimulto de la legado, skribado, aŭskultado kaj parolado. Se vi partoprenas nur interrete vi jam estas sufiĉe en kontakto kun la resto de la lingvokomunumo. Fakte, Esperantistoj kiuj plej malbone konas la Esperanto-komunumon, mi ĉefe renkontis ilin en lokaj kluboj!

Ne lasu homojn diri al vi kion vi devus fari por iĝi vera Esperantisto. Se vi legas ĉi tiun artikolon, vi jam estas Esperantisto. Oni ne bezonas iri al renkontiĝoj, oni ne bezonas konstante batali por monda paco, kaj tiel plu. Tia identeca gardado estas neutila, kaj povas nur malkuraĝigi homojn de lerni aŭ uzi Esperanton. Iri al renkontiĝoj estas nur bonuso, por tiuj kiuj povas fari tion kaj volas tion.

(Ĉu vi fakte volas scii ĉu publikaj renkontiĝoj okazas apud vi? Uzu https://eventaservo.org/)