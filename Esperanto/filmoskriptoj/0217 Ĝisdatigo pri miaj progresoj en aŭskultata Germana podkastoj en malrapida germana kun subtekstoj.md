Antaŭ pli ol 100 tagoj, mi parolis pri tekniko kiun mi uzas por rapide povi kompreni parolatan lingvon. (Artikolo 0107 | https://vanege.medium.com/0107-mia-tekniko-por-lerni-kompreni-parolatan-germanan-df605a068c93). Mi ankaŭ diris ke mi uzas tiun teknikon por la Germana.

Kompare al 100 tagoj antaŭe, mi faris multe da progreso. Antaŭe, mi povis kompreni tre malmulte da parolata Germanaĵo, sed nun mi kapablas multe pli. (Ankoraŭ tre nesufiĉe por sekvi konversacion, sed mi trovas la diferencon grandega por nur 100 tagoj).

Unue, mi trovis tre bonan podkaston kun baznivela Germana: "Slow German Listening Experience" (https://podtail.com/en/podcast/slow-german-listening-experience/). La vortoj estas tre bazaj, kaj pro mia bona kono de la Nederlanda, estas nur inter 2 kaj 5 vortoj kiujn mi ne lege komprenas en la teksto de ĉiu epizodo.

Mi legis la tekston de ĉiuj epizodoj, mi kontrolis la signifon de ĉiuj vortoj/esprimoj kiujn mi ne komprenis (per DeepL), kaj mi aŭskultis ĉiujn epizodojn plurfoje.

Mi pensas ke tio okazigis la plej grandan parton de mia progreso (aŭskulti tiun podkaston estas tio kion mi ĉefe faris). Estas tre facile aktivigi la podkaston kiam mi leviĝas aŭ kiam mi devas piediri. Kiam mi jam aŭskultis epizodon, mi povas facile reaŭskulti ĝin je rapideco x2. Tio trejnas min je rapide rekoni vortojn. 

Bedaŭrinde ne plu restas epizodoj kiujn mi ankoraŭ ne aŭskultis, kaj mi rimarkis ke la vortoj restas tro bazaj. Plie, la podkastisto foje parolas Angle por klarigi malsimplajn vortojn (tio estas iom da perdo de tempo por mi). Estas tempo ekuzi pli altnivelan podkaston, kiu ankaŭ disponigas subtekstojn. (Subteksto estas ege grava, ĉar mi volas certiĝi ke mi povas kompreni ĉion de podkasto antaŭ ol mi aŭskultas ĝin. Oni ne efike lernas se oni ne komprenas.)

Kaj mi trovis tian podkaston: Slow German mit Annik Rubens (https://slowgerman.com/). La epizodoj estas pli multaj (pli ol 260), kaj la teksto estas pli altnivela (pli simila al normala Germana) kaj ŝajne ankaŭ pli interesa. Mi jam legis kaj aŭskultis epizodon, kaj mi tre ĝuis.

Post 100 tagoj, mi provos fari novan ĝisdatigan artikolon. Mi esperas ke tiam, mi legis kaj aŭskultis almenaŭ 100 epizodojn de la podkasto. Mi antaŭvidas multe da progreso en legado kaj aŭda komprenado.

(Pri "Easy German", la Youtube-kanalo kiun mi menciis en la unua artikolo, mi ĉesis uzi ĝin regule ĉar ĝi havas grandan problemon: la videoj ne ekzistas en podkasta formo, do mi ne povas facile trejniĝi per reaŭskulti ilin (nu, eblas uzi Youtube Playlist, sed tio ne estas oportuna). Ili ja havas podkaston, sed la enhavo estas tute malsama, kaj ankoraŭ tro altnivela por mi. Se mi ne povas sufiĉe kompreni, la sperto ne estas ĝuebla.)
