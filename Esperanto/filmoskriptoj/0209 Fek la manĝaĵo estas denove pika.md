Mi tre malŝatas manĝaĵojn kun pika gusto. Per "pika", mi intencas la akran guston kiun kelkaj spicoj havas. Pli precize, mi parolas pri la gusto de kapsikino, kiun akraj kapsiketoj havas. (La gusto de piperino, kiun pipro havas, ne multe ĝenas min.)

Kiam mi ekmanĝas pikan manĝaĵon, mia nazo ekploras. Mi havas la impreson ke mia buŝo kaj gorĝo ekbrulas. Mi absolute ne plu povas ĝui la manĝaĵon, ĉar mia tuta atento estas koncentrita je provi toleri la pikecon. Tio sentiĝas al mi kiel malŝparo de la gusto de la manĝaĵo. Aŭ eble aldoni pikajn spicojn simple estas tekniko por kaŝi ke manĝaĵo mem ne havas sufiĉe da gusto.

En mia Francia familio, neniu ŝatas pikajn manĝaĵojn (kun unu escepto). Tio simple ne estas normala gusto ĉe ni (nek en la granda plimulto de Francio). Pro tio ke mi neniam manĝis pike, mia cerbo neniam povis kutimiĝi. Kaj mi ankaŭ scias ke la mikrobiomo neniam povis kutimiĝi, ĉar mia ventro foje doloras post manĝi ion pikan.

Nederlando estas lando kie homoj manĝas relative pike. "Pika" en Nederlanda restoracio estas multe pli "pika" ol en Francia restoracio. Verŝajne pro la influo de Indonezia kuirarto. Kaj al tradicia nederlanda manĝaĵo mankas gusto, do pikeco verŝajne estas aldonita por kaŝi tion.

La Nederlanda manĝaĵo-industrio ŝatas aldoni pikecon al iom ĉio. Se io devas esti varmigita per forno, granda ŝanco ke ĝi havos pikecon. Tio aparte veras por "veganaj anstataŭaĵoj".

Mi pensas ke mi tamen kutimiĝos al pika manĝaĵo. Mia korpo estas devigata adaptiĝi pro tio ke mi regule devas iri al restoracioj kun kolegoj, familianoj aŭ aliuloj. Kaj veganaj manĝaĵoj en restoracioj estas oftege pikaj.