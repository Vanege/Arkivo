- Marso estas tre eta

Oni ofte pensas pri Marso kiel paralela mondo al Tero. Ke ĝi povus iĝi dua Tero por la homaro se ni sukcesus kolonii ĝin. Sed kion homoj ne scias estas ke Marso estas tre eta! Ĝi havas nur 28% de la surfaco de la Tero (kio tamen eble estas sufiĉa por multaj homoj). Interese, Marso estas multe malpli densa ol Tero: ĝi fakte havas nur 10% de la maso de Tero (por relative granda volumo).

- Gasgigantoj havas solidan kernon

Per la nomo "gasgiganto", mi iel pensis ke tiuj planedoj (kiel Jupitero kaj Saturno) havas nur gason, kaj ke pro tio ne eblas "piediri" sur ilin. Tio estas eraro, ĉar ili ja havas solidan kernon, kvankam oni ne sukcesas vidi ĝin pro kio flugas ĉirkaŭ ĝi. Fakte, estas tute logike ke tiu kerno ekzistas, ĉar kio alia povus ekzistas se oni konsideras la grandegan premon kaŭzata de la gasa amaso?

- Lunoj estas unikaj kaj interesaj mondoj

Mankas publika intereso por lunoj kompare al planedoj. Estas bedaŭrinde, ĉar ili estas same interesaj, aŭ pli. Ili nur havis la malbonŝancon esti kaptitaj en la gravita kampo de planedo, kio igas ilin malpli interesaj por lernejoj. Konsideru la lunojn de Jupitero kaj Saturno. Kelkaj el ili estas pli grandaj ol la luno de Tero mem (la Luno). Ili havas diversan aspekton, geologion kaj ĉion. Rigardu ilin, ili estas artaj pilketoj. Estas mirinde kaj scivolige ke tiom granda diverseco en koloroj kaj reliefoj ekzistas ĉirkaŭ la sama suno aŭ planedo.

Ĉu vi volas lerni pli pri Jupitero kaj ĝiaj lunoj? Legu https://scivolemo.wordpress.com/2018/11/28/80-mondoj-en-unu/