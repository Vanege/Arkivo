En la lastaj tagoj, la plej populara videoludo estis Palworld. Nova ludo kiu aperis en "Early Access" (esence pagenda beta-versio). La ludo ricevis multe da atento pro tio ke ĝi enhavas multajn monstrojn kiuj aspektas kiel Pokémon-oj, sed kiuj ankaŭ povas porti pafilojn, kaj oni povas pafi ilin. (Kio absolute ne eblas en Pokémon-ludo kiu provas esti "infanamika").

Mi aĉetis la ludon (kontraŭ 30 eŭroj), kaj mi tuj povas diri al vi ke la ludo absolute ne ludiĝas kiel Pokémon. Ĝi certe ne povas reduktiĝi al "Pokémon kun pafiloj". La plej simila ludo estas Ark Survival Evolved, kie oni devas iom travivi (manĝi) (iom kiel Minecraft) kaj konstrui sian kampon por protekti sin kontraŭ atakoj.

Fakte, la ludo tre similas al Cookie Clicker (sed en 3D-a mondo) kie la ludplezuro venas de pli kaj pli efika aŭtomatigado de taskoj. Ekzemple, por konstrui preskaŭ ĉion, oni bezonas lignon. Per manoj, oni ne ricevas multe da ligno, oni do kreas hakilon. Poste, oni kaptas Pal-on (monstron de la ludo) kiu povas haki por oni. Poste oni zorgas ke onia kampo iĝas pli bona por ke la Pal-oj en ĝi povus labori pli rapide kaj efike.

Por pli kaj pli efike aŭtomatigi, oni iras pli kaj pli for de la kampo por trovi Pal-ojn kiuj povas fari aliajn taskojn, kiel protekti la kampon, kreskigi nutraĵojn por aliaj Pal-oj ktp.

Kie en Pokémon la progreso ĉefe fariĝas per spertpoentoj kaj niveloj, en Palworld ĝi ĉefe estas per kiom efike oni aŭtomatigis taskojn por pli facile atingi pli potencajn ilojn kaj Pal-ojn.

Sed onia maniero ludi en la ludo estas sufiĉe libera. Por homoj kiuj ne ŝatas konstrui grandajn kaj efikajn fabrikojn kun multaj sklavaj Pal-oj (noto: oni ankaŭ rajtas trakti ilin bone) oni bone povas ludi la ludon per simpla esplorado, malkovro de ĉiuj Pal-oj kaj provi kapti ilin ĉiujn.

Vere estas eraro pensi ke Palworld estas kopio de Pokémon. Nur la aspekto de kelkaj Pal-oj (la monstroj en la ludo) aspektas tre inspiritaj de kelkaj Pokémon-oj, sed neniam oni povas paroli pri rekta kopio. Laŭ mi pli temas pri sekura nivelo de inspiriĝo, kio rezultiĝas en aspektoj kutime pli ĉarmaj ol Pokémon-oj mem.

Kaj vere, oni forgesu iom Pokémon. Palworld estas propra ludo, kun propraj ludmanieroj. Kaj ankaŭ ekzistas grandega diferenco inter Palworld kaj la lastaj Pokémon-ludoj: Palworld estas bona kaj ne estas seninspira kopio de antaŭaj ludoj.