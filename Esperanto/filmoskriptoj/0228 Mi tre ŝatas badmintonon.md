Mi tre ŝatas badmintonon.

En lernejo, mi ne estis bona en sportoj kompare al aliaj. Mi donas al genetiko la tutan kulpon. Tamen, estis sporto kie mi estis pli bona ol preskaŭ ĉiuj aliaj: badmintono.

En tiu sporto, mi ne sentis min tro limigita per mia muskola forto. Per rapide reagi, kaj per frapi la volanon per inteligentaj movoj, mi sukcesis superi preskaŭ ĉiujn kontraŭulojn. La ludo igis min tre kontenta pri mi.

Post la altlernejo, mi ne vere havis okazon ludi badmintonon denove. Ne eblis ludi kie mi loĝis, kaj ĉiuokaze mi havis nek volon nek tempon en tiu periodo de mia vivo. (Studo kaj streso okupis min tro.)

Sed nun mi ne plu bezonas studi, kaj mi loĝas en urbo kie troviĝas multaj herbaj spacoj. Do kiam antaŭ kelkaj semajnoj mi vidis en Action (vendejo de malmultekostaj varoj) 2 raketojn + 2 volanojn por nur 7 eŭroj, mi ne hezitis aĉeti. Tio kuraĝigos min fari pli da ekstera agado, kaj espereble tio puŝos mian koramikon fari pli da sporto.

En la vendejo estis multaj malmultekostaj iloj por sportumi, sed badmintono plej interesis min, kaj ne nur pro la ludo mem:
- volano povas multe malpli facile forruliĝi ol pilko, do oni ne bezonas timi ke la volano troviĝos tra fenestro, en lago, aŭ inter aŭtoj.
- badmintono permesas sportumi la supran parton de la korpo (la suban parton mi jam trejnas per multe piediri).
- la risko fali estas multe malpli alta ol por aliaj sportoj.

Mi ne havas badminton-reton, kaj tio ne ĝenas min nun. La nivelo de mia koramiko ne vere permesas "agreseman" ludadon (sed nur amikajn transdonojn), kaj mi certas ĉu oni rajtas instali reton en la publikaj herbejoj.

Ĉiuokaze, kiam mia koramiko ludos pli bone, mi volos ludi "Crossminton", kio estas versio de badmintono sen reto.