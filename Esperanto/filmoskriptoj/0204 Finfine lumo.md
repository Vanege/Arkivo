Ekde aprilo estas la somera eŭropa tempo. Finfine! Mi povas profiti de plia horo de lumo dum mia tago (antaŭe, tio okazis dum mia dormo, do tio estis malŝparo).

Fakte, mi sentas min pli feliĉa ekde la komenco de aprilo. Mi ŝatas piediri ekstere, kaj fari tion estas pli agrable kiam estas lumo. Per lumo oni povas vidi pli da aferoj, kio igas piediradon pli interesa. Ankaŭ okazas pli da "vivo" ĉar ankaŭ aliaj homoj profitas de la plia horo de lumo por aktiviĝi ekstere.

Mi tre ŝatas iom piediri post la vespermanĝo. Mi havas la impreson ke tio helpas min ekdormi, kaj ke tio helpas malplenigi min de la gasoj de digestado.

Antaŭ monatoj, mi ekhavis personan celon esti ekstere sub sunlumo dum almenaŭ 90 minutoj ĉiutage. Mi atingis tiun celon nur je la duono de tagoj. (Ĉefe pro la neeblo labori kaj esti ekstere samtempe, kaj sunolumo ne restas dum longa tempo post laborhoroj). Sed mi sentas ke la celo nun estas multe pli atingebla.