En Nederlando, ekzistas multaj "festtagoj" en Decembro. Kelkaj el ili (Sinterklaso kaj Kristnasko) estas kulture specifaj, kaj alia estas specifa al la kalendaro (la lasta tago de la jaro).

Sed la mondo estas vasta kaj la kulturo ne samas ĉie. Ankaŭ kalendaroj diversaj. Se vi estas ĉirkaŭ 2024 post la naskiĝjaro de Jesuo, vi uzas la gregorian kalendaron. Ekzistas ankaŭ la kalendaroj hebrea, budhisma, islama, ĉina, hinda, persa, etiopa...
Kiam oni parolas kun Esperantistoj, kiuj loĝas en diversaj partoj de la mondo, estas maloportune deziri bonan festtagon kiu ne estas festata de ĉiuj ĉeestantoj.

Bonŝance ekzistas ankaŭ festoj kiuj baziĝas sur kosmaj konstantoj. Kaj ni ĉiuj havas la saman kosmon. Ekzemplo estas la solsticoj, kio estas la diurnoj (24 horoj) kiam la tago (kiam estas lumo) plej longas aŭ plej mallongas. La tagoj estas malaj depende de la Tera hemisfero, sed la koncepto restas same.

La solsticoj estas bonaj kandidatoj por festotago de internacia kulturo. Kio ajn estas onia kulturo kaj kredoj, la tago estas sama kaj signifa por ĉiuj (krom por tiuj kiuj loĝas precize je la ekvatoro).

Mi aperte ŝatas kiam la vintra solstico estas atingita en la norda hemisfero, ĉar tio signifas ke la deprimiga mallumo aperos pli kaj pli malfrue en la diurno. Tio donas al mi la impreson ke mi jam travivis la plej aĉan parton de la jaro, kaj ke de tiam, la aferoj pliboniĝos.

Igi la solsticojn festotagoj ne estas artefarita ideo. Ĝi jam estas oportuno por festo en pluraj kulturoj kiuj ne rilatas al la aliaj. Por aliaj, ĝi povas esti festo por la kompreno de la universo, kaj kiel la pozicio de la Tero en la kosmo influas nin ĉiujn.