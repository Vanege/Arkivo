En la lastaj tagoj mi provis retludon kiu nomiĝas "Focumon". Estas ludo kie oni kolektas monstrojn (iom kiel Pokémon), sed por plifortigi ilin, oni devas labori.

Sed oni ne devas labori en la ludo mem, sed en la vera mondo. Oni donas al la ludo liston de taskoj kiujn oni volas fari en la vera mondo. Kiam oni komencas labori, oni premas butonon, kaj kiam oni finas labori, oni premas butonon.

La ideo de la ludo estas igi homojn pli motivigitaj je labori, per ligi al laboro virtulan rekompencon.

La ludo ankaŭ havas socian aspekton: eblas inviti amikojn, kaj ili povas vidi kiam ili laboras, kaj kion ili laboras. Tiel oni povas uzi la potencon de "socia premo", sed je tre malgranda nivelo.

Ekzistas pluraj retludoj kun simila koncepto. La plimulto de ili uzas la teknikon de "pomodoro", kie oni laboras per cikloj de 25 minutoj de laborado + 5 minutoj de ripozado.

Mi ne multe ŝatas la teknikon de pomodoro, ĉar ĝi devigas min haltigi taskojn je preciza momento (la fino de ciklo), eĉ kiam mi ankoraŭ estas motivigita. Kaj poste mi devas retrovi motivon por komenci novan ciklon

Focumon uzas pli inteligentan teknikon: la tekniko de la triona tempo: se oni laboras dum 3 minutoj, oni rajtas ripozi dum 1 minuto. Se oni laboras dum 30 minutoj, oni rajtas ripozi dum 10 minutoj. Se oni laboras dum 60 minutoj, oni rajtas ripozi dum 20 minutoj. Tiu tekniko havas multajn avantaĝojn: oni ne bezonas ĉesi kiam oni estas motivigita kaj oni povas labori dum la vera daŭro de tasko. Sed foje oni laboras tro longe, do oni devas mem memori regule profiti de la gajnita tempo por ripozi.

Focumon estas iom amuza. Ĝi funkcias bone en la unuaj tagoj, kiam oni volas malkovri la aplikaĵon. Tamen mi iom ĉesis uzis ĝin:
- Mi ne vere bezonas "ripozan" tempon: kiam mi ripozas mi kutime faras alian taskon (kiel malplenigi lavmaŝinon). Mi alternas sidajn (komputilajn) taskojn kun staraj taskoj. Tiel mi ne vere bezonas "ripoztempon".
- Iom ĝenas min ĉiam devi iri al retejo por klaki butonon por diri ke mi komencas aŭ ĉesigas paŭzon. Tio iom sentiĝas kiel malŝparo de tempo.

Sed mi devas konfesi ke mi jam estas tre serioza kaj laborema persono do tia aplikaĵo ne povas multe helpi min. Sed eble ĝi povas interesi vin: https://www.focumon.com/