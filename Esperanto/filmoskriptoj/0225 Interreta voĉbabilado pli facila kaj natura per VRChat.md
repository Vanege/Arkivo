Hieraŭ mi babilis kun homoj per VRChat. Estis stranga sed interesa sperto.

VRChat estas virtualaj spacoj, kie eblas vidi kaj paroli kun aliaj "ludantoj". Esence, VRChat permesas imiti realvivajn renkontiĝojn, sed anstataŭ porti homan korpon, oni povas elekti propran avataron.

Komunikado okazas voĉe, kaj kiam oni estas proksima de homo, oni aŭdas tiun homon pli laŭte. Tio sentiĝas surprize nature. Ju pli bone oni volas aŭdi iun, des pli oni proksimiĝu, kaj la aliaj homoj povas vidi tion.

Kompare al interreta voĉbabilejo (kiel en Discord), paroli en VRChat havas plurajn avantaĝojn:
- Oni facilas vidas kiu parolas al kiu (per la pozicio de avataroj kaj kiuj ili rigardas). Tio helpas preventi miskomprenojn.
- Oni povas facile "salti" de homgrupo al homgrupo per movi onian avataron, kaj limigi "kiom for" oni povas aŭdi. Tiel oni ne estas devigata aŭdi plurajn konversaciojn samtempe (kio ofte okazas en Discord kaj kion mi trovas tre malagrabla).
- Oni povas partopreni en socia grupo sen paroli. Simple per ĉeesti en la virtuala spaco, oni montras ke oni ekzistas kaj ke oni volas sociumi. Kelkaj virtualaj spacoj eĉ permesas interagi kun aliaj "ludantoj" sen bezoni paroli.

VRChat sonas al mi tre interesa por homoj kiuj volas trejniĝi paroli kun nekonatoj. Malkiel Discord kie oni bezonas ensalti voĉan babilejon (kaj ĉiuj partoprenantoj aŭdas tion), oni povas en VRChat malrapide proksimiĝi al homoj depende de kiom komforta oni sentas sin.

Mi tamen malrekomendas paroli kun hazarduloj en hazardaj spacoj. Ili ofte estas infanoj sen multe da pacienco. Mi pli rekomendus trovi unue interesan grupon en la interreto, kaj poste renkonti ilin en VRChat. (Sed ne tro fidu miajn konsilojn, mia sperto de VRChat estas tre eta.)

Grava noto: oni ne bezonas aparaton de virtuala realeco por povi ludi VRChat!