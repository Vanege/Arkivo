Hodiaŭ, mi tre mallonge dormis. Mi estis en lito dum 9 horoj, sed mi certe ne dormis pli ol 4 horojn. Inter 23:30 kaj 01:30 mi dormis. Inter 01:30 kaj 05:30, mi restis sendorma surlite.

Se oni ne sukcesas dormi dum pli ol 30 minutoj, mi lernis ke estas malbona ideo daŭrigi. La provado dormi kaj ne sukcesi kreas frustriĝon kiu plie malhelpas dormi.

Mi do provis legi sciencan revuon. Post 30 minutoj, mi ankoraŭ ne sentis min sufiĉe laca por povi sukcesi ekdormi. Post 60 minutoj, mi ankoraŭ ne povis ekdormi kaj mi laciĝis de legi.

Mi pensas ke mi elĉerpis ĉiujn teknikojn por bone dormi. Mi jam parolis pri ili: vidi sunon frue en la mateno, fari sufiĉe da sporto dum la tago, ne uzi ekranon dum la lasta horo antaŭ ol provi dormi, fari notojn por elcerbigi la pensojn kiuj restas tro longe...

Mi havas neniun ideon kial mi ne bone dormis hodiaŭ.

Mi ne komprenas kial dormado estas malfacila arto por mi. Verŝajne ekzistas genetika kialo kiu faras ke dormi estas malfacila afero por mi. Mia patro havis la saman problemon kaj regule tre malmulte dormas.

Sed nu, tia terura nokto okazis nur unufoje al mi en la lastaj 6 semajnoj. Verŝajne tio estas sufiĉa malofta frekvenco, kaj mi devus konsideri min relative sukcesa kompare al multaj homoj.

Pro nur 4 horoj de dormo, mi fartis iom aĉe hodiaŭ. Tuj post la vekiĝo estis la plej terura momento. Mi sentis min naŭza, kaj estis malfacile fokusiĝi pri pluraj aferoj samtempe (kio estus iom danĝera sur biciklo).

Tamen, mi sukcesis labori multe kaj bone hodiaŭ. La fakto ke estis malmulte da homoj en la oficejo helpis ne tro malŝpari la malmulto da energio kiun mi havis.

Mi ankaŭ pensas ke mi ne aspektis (tro) laca. Mi sentis min laca interne, sed mi ne devis konstante oscedi.

Fine, mi travivis la tagon multe pli bone ol pensis ke mi povus. Eble tio okazis ĉar mi sufiĉe dormis en la lastaj tagoj, kio kreis rezervon de energio, iel.

Mi devus pli ofte akcepti ke mi ne ĉiutage dormos bone.