Ĉu vi havas gravajn dokumentojn? Vi devus havi sekurkopiojn de ili. Povas okazi ke via komputilo mortos kun la pasvortoj kiujn vi bezonas por aliri gravajn retejojn. Se via lando ne estas moderna, vi verŝajne bezonas memori apartan pasvorton por ĉiu servo de la registaro, kaj mi dubegas ke vi kapablas memori ilin ĉiujn (se viaj pasvortoj estas sufiĉe bonaj).

(Fakte por tia pasvorto, mi konsilas skribi ilin paperen. (Jes, la malo de tio kion homoj ĝenerale rekomendis 20 jarojn antaŭe). Ŝtelisto multe malpli facile atingos vian domon kaj vian kaŝlokon ol vian komputilon. Ideale, skribu la pasvorton "ekster ĝia kuntesto", tiel ke se ŝtelisto trovas ĝin, ri ne povas kompreni ke temas pri la pasvorto de specifa retejo.)

Papere aŭ ciferece, vi bezonas sekurkopiojn. Estas multaj dokumentoj vi bezonos pli poste (ekzemple por pruvi ke vi loĝas kie vi loĝas).

Do kio estas bona loko por sekurkopio? Se la informo ne estas tro privata, vi povas uzi interretan servon kiel Google Cloud. Tio estas tre oportuna por aliri la dokumentojn rapide kaj ĉie.

Sed se vi malofte bezonas aliri la dokumentojn, kaj vi volas multe pli da sekureco ke la dokumentoj ne estos ŝtelitaj de aliaj homoj, ne uzu la interreton. Mi persone konsilas zipi kun pasvorto, kaj meti la zip-dosieron en USB-ŝlosilon.

La problemo de USB-ŝlosilo estas ke ĝi povas ĉesi funkcii. Tio ne estas granda problemo, ĉar se vi regule faras sekurkopion (minimume unufoje jare), tio signifas ke vi ĉiujare kontrolos ĉu via USB-ŝlosilo ankoraŭ funkcias. Se ne, vi simple bezonas uzi novan USB-ŝlosilon.

La risko estas kiam via komputilo ne plu funkcias, kaj kiam vi kontrolas vian USB-ŝlosilon, vi ekscias ke ĝi ĉesis funkcii. Por eviti tiun riskon, mi metas mian sekurkopion en almenaŭ 2 USB-ŝlosilojn, kiujn mi metas en malsamajn lokojn (por limigi la riskon de perdo pro fajro aŭ la riskon de neatingebleco pro vojaĝo).

Tiu metodo estas multe malpli kosta (kaj pli simpla) ol uzi eksteran diskaparaton.

Sed nun imagu ke vi bezonos uzi vian sekurkopion kiam vi estos tre maljuna (kaj malpli kapabla pri komputiloj) aŭ ke membroj de via familio bezonos uzi vian sekurkopion. Tiam kontroli ĉiujare ĉu la sekurkopio funkcias estas malpli facile. Al tiu problemo mi ne konas solvon, krom havi fidindan familianon al kiu oni indikis la lokon de la USB-ŝlosilo kaj donis la pasvorton de la ĉifrita zip-dosiero.
