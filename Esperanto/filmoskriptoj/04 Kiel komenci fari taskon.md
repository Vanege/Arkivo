Imagu, vi havas taskon, kaj vi devas fari ĝin.

La tasko povas esti ajna afero.

Ekzemple, iri al la superbazaro, voki iun por rendevui, fari ion por lernejo aŭ por oficejo.

Sed la tasko estas eble malfacila. La tasko estas eble malsimpla.

Eble vi neniam faris la taskon, kaj vi ne scias bone kiel fari ĝin.

Kaj vi timas ekhavi problemon, kie vi estus blokita je la realigado de la tasko.

Sed plejofte, la problemo ne estas la tasko, sed via menso.

Vi timas la taskon, kaj vi ne komencas ĝin.

Kvankam, vi bezonas fari ĝin!

Tio estas tiom domaĝa!

Eble fari la taskon estas agrable!

La ĉefa afero kiun multaj homoj faras estas ne fari tion kion ili devas fari.

Kaj ofte, la problemo, ĉefe, estas komenci.

Post iom fari, oni rapide rimarkas ke la tasko ne estas tiom malklara, ke ĝi ne estas tiom malfacila, ke ĝi ne estas tiom timiga.

Post komenci, aferoj nur plifaciliĝas.

Do, kiel komenci?

Multaj homoj diras "Just do it" (Simple faru ĝin), sen doni konkretajn konsilojn.

Mi donos al vi konkretajn konsilojn. Do jen.

UNUE, aŭskultu muzikon.

(Aŭ faru alian aferon kiu bezonas nur parton de via atento.)

Muziko helpas ne tro pensi pri la tasko mem, ĉar ĝi okupas iomete la cerbon.

Kelkaj homoj ne kuraĝas komenci taskon ĉar ili trovas la taskon timiga.

Sed se ili malpli pensas pri la tasko pro la muziko, ili malpli timos, kaj havos pli grandan ŝancon komenci.

DUE, zorgu ke estu kiom eble plej facile fari la unuan paŝon de via tasko.

Vi devas fari ĉion por ke komenci labori estu pli facile.

Ekzemple, ĉuu vi devas legi libron?

Metu la libron videblan apud vi.

Formetu la aferojn kiuj povus distri vin, kiel ludojn, telefonojn kaj rubaĵojn ĝenerale.

Alia ekzemplo, Ĉu vi devas voki iun?

Serĉu la telefonnumeron, kaj aldonu ĝin al viaj kontaktoj.

Tiel, kiam vi havos kuraĝon por voki, vi bezonos premi nur unu butonon.

Kaj metu paperon kaj skribilon apud via telefono!

Trie, uzu tempumilon.

Se vi pensas ke la tasko estas malagrabla, faru tion:

Aktivigu tempumilon por post 5 minutoj, kaj komencu labori.

Post 5 minutoj, la tempumilo sonoros, kaj vi povos ĉesi labori pri la tasko.

Per la tempumilo, vi pensos "ho, mi suferos nur dum 5 minutoj". Kaj per tiu pensmaniero, vi havos pli grandan ŝancon komenci la taskon.

5 minutoj verŝajne ne estas sufiĉa por fini la taskon, sed tio ne gravas.

La plej grava afero estas komenci.

Post la 5 minutoj, estas granda ŝanco ke vi volos daŭrigi labori iom pli.

Kaj eble ankoraŭ iom pli, kaj ankoraŭ iom pli.

Kaj sen rimarki tion, vi laboris dum horo, kaj la tasko estas finita.

Se la tasko ne estas finita, vi povas daŭrigi ĝin morgaŭ.

Kaj tiel, tago post tago, vi malpli timos komenci la taskon, ĉar vi pli bone scias kiel plenumi ĝin.

Kvar: Kvalito estas rezulto de kvanto.

Multaj homoj timas fari ion ĉar ili timas ne fari bonkvalitan laboron.

La laboro povas esti skribaĵo por lernejo, retmesaĝo aŭ artikolo.

Tiuj homoj estas paralizitaj pro perfektemo.

Ili timas fari ion kio estus malpli bona ol tio kion ili volas fari.

Kontraŭ tiu timo, memoru:

Kvalito estas rezulto de kvanto.

Se oni faras sufiĉe da io, iom de tio kion oni faras estas bona.

Mi skribis multe da artikoloj, sed mi publikigis nur trionon de ili, la trionon kiun mi konsideras sufiĉe bona.

Produktu, kaj poste selektu.

Skribaĉu, kaj poste plibonigu.

Tiel mi faras por la skriptoj de ĉi tiuj videoj.

Mi skribas ilin rapide, kaj ĉiam kiam mi relegas ilin aŭ tradukas ilin, mi plibonigas ilin iomete.

Kvalito estas rezulto de kvanto.

Tio estas la sola maniero kiel tio funkcias.

Tio ankaŭ estas kiel oni spertiĝas.

Tial multaj homoj diras "simple faru ĝin".

Ĉar estas LA AGO kiu gravas, ne la rezulto.

Se vi ankoraŭ ne komencis taskon, la rezulto ne gravas, vi fokusiĝu pri komenci.

Do, aktivigu kapaŭskultilojn, pretigu vian labortablon, ŝaltu tempumilon, kaj ek!

Ju pli ofte vi faros tiel, des pli ofte vi ŝatos fari viajn taskojn kaj ŝatos la rezultojn el ili.

Ĉio estas pli agrabla kaj trankvila kiam oni ne faras taskon haste ĉar oni atendis la lastan momenton.