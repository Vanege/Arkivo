Granda diferenco inter Francio kaj Nederlando estas restoracioj. Mi pensas ke manĝo en restoracioj estas averaĝe multe pli bona en Francio kaj malpli obsedita pri spicopikeco ol en Nederlando. Sed gusto estas subjektiva kaj tio fakte ne estas la afero pri kiu mi volas paroli hodiaŭ.

La ĉefaj diferencoj inter franci-aj kaj nederlando-aj restoracioj estas prezo kaj atendado. En Francio, kiam oni mendas ion en restoracio, oni rapide ricevas unuan manĝparton, kaj kun la tempo de manĝado, oni ricevas la aliajn pladojn. En Nederlando, estas tre kutime devi atendi 10 aŭ 20 minutoj inter ĉiuj pladoj. Se vi iras al restoracio sen bonaj amikoj por parole okupiĝi, vi enuos! Kvankam la servo estas malpli bona ol en Francio, la prezoj estas multe pli altaj! Miasperte kaj miamemore, restoracioj estas 30% al 40% pli kostaj en grandaj Nederlandaj urboj ol en grandaj Francaj urboj.

Tio vere montras kulturdiferencon. Nederlandanoj iras al restoracioj por longe amikumi vespere, dum Francoj iras al restoracioj kiam ili malsatas (do ankaŭ tagmanĝe), kaj kiam ili volas bonan manĝaĵon. En Nederlando, estas multaj restoracioj kiuj ĉefe vendas sandviĉojn, burgerojn, bagelojn kaj similajn rapidmanĝaĵoj. Ili sukcese kombinis la malavantaĝojn de rapidmanĝejoj kiel McDonalds (la malbonsaneco de la manĝaĵo) kun la malavantaĝoj de restoracioj (prezo kaj atendado).

En la plimulto de la restoracioj kiujn mi vizitis en Nederlando, mi havis malbonan sperton. Ne helpas ke la manĝejoj ofte estas etaj do oni aŭdas konstante la konversaciojn de aliaj klientoj. Vere ĝenas min pagi pli ol 10 eŭroj por ĉiu homo, dum mi povus provi kuiri ion novan kaj sen besta ekspluatado por malpli ol 3 eŭroj por ĉiu homo. Eĉ se mi bezonus kuiri dum horo (kio povas esti amuza kun aliaj homoj), mi foje ŝparus tempon kompare al la atendado en restoracio.

Mi mem ne plu vizitas restoraciojn en Nederlando. Ili simple ne valoras por mi. (La solaj esceptoj estas kiam ili estas tre specialaj, ekzemple tute veganaj, aŭ uzas unikajn ingrediencojn). Mi preferas kuiri hejme. Se mi vizitas urbon, mi preferas kuiri matene, kaj poste manĝi taĝmanĝe en parko (utilas havi ujon kiu bone konservas varmon, sed ankaŭ "malvarmaj" manĝoj povas esti bonaj kaj altkvalitaj). Ankaŭ eblas manĝi en la nederlandaj trajnoj, kiuj estas varmaj kaj komfortaj. Kiam mi ne havas tempon por kuiri, mi aĉetas ion rapide en bakejo aŭ superbazaro kio ofte kostas malpli ol 4 eŭroj. En kelkaj urboj eĉ ekzistas tre oportunaj "manĝaŭtomatoj" kie oni povas tuj preni varman manĝaĵon post pagi. Granda avantaĝo de tiuj manĝoj estas ke mi povas daŭrigi la vizitadon dum mi manĝas.

Verdire, la sola momento kiam mi iras al restoracio, estas kiam mi estas devigata pro familio, entrepreno, aŭ per granda grupo de homoj kiuj ne estas tre pragmataj. En Nederlando, homoj vidas kuiri kiel tedan laboron. En Francio, kuiri estas socia oportuno. Mankas al mi la momentoj kiam ĉiuj kuiras iomete por la aliaj. Inter amikoj, familianoj (kiuj loĝas en disaj lokoj) kaj en kluboj (ekzemple Esperanta klubo), diskonigi manĝaĵon estas facile maniero diskonigi kion oni ŝatas.