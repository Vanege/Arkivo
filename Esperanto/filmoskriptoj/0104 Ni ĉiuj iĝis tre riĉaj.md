Homoj emas kompari sin al la aliaj. Tio estas fonto de senfina nekontentigo. Sed homoj ne sufiĉe komparas sin al homoj de la antaŭo. Ĉu vi konsiderus vin riĉa rilate al homoj de la sama regiono kiuj loĝis 50 jarojn antaŭe?

Mi konsiderus min (fakte, mi konsiderAs min) nekredeble riĉa. Per la interreto, mi havas rektan aliron al multege pli da scioj ol eblis antaŭe. Ĉu vi memoras kiam vi malkovris Vikipedion? Mia menso estis detruita per la ideo ke mi neniam povos finlegi la aferojn kiuj interesas min. Mi jam havas senpage pli da enhavo (filmetoj, videoludoj...) ol mi bezonos dum mia tuta vivo.

Ankaŭ pri sociaj rilatoj, mi sentas min nekredeble riĉa. Ĉiuj amikoj kiujn mi nun havas, mi ne povus havi ilin sen internacia tuja komunikado pere de mesaĝiloj kiel Telegram. (Mi provis sen, sed mi ne vere sukcesis pro tio ke homoj kiuj loĝas apud mi tro malsamas de mi). Kelkaj homoj plendas ke pro la interreto, homoj malkonektiĝas de la "vera mondo", sed mi male pensas ke por la plimulto de homoj, la interreto estas plia eblo konektiĝi al la vera mondo (kun kelkaj esceptoj).

Scienco kaj teknologio multe progresis en la lastaj 50 jaroj. Nun estas pli facile esti en bona sano (se oni ne falas en novajn merkatajn kaptilojn). Ekzistas novaj vakcinoj, multaj terapioj aperis aŭ iĝis malpli kostaj. Urboj estas nun pli sekuraj, ili havas pli da verdaj spacoj, aŭtoj iĝis malpli danĝeraj...

Ni preskaŭ ĉiuj iĝis pli riĉaj, almenaŭ en ebloj. Ekzistas esceptoj, ekzemple por landoj en konfliktoj aŭ la aĉetopovo de junuloj en la lastaj jaroj. Sed ni ne devas forgesi la tutan bildon pro esceptoj aŭ plurjaraj epizodoj.

Je la skalo de la tuta mondo, la progreso estas tre bona. Kompreneble, la progreso ne estas sufiĉa je kelkaj flankoj en kelkaj regionoj (tiuj esceptoj estas la novaĵoj), sed averaĝe, la progreso estas tre bona.

Por pli da informoj, mi kuraĝigas vin viziti la retejon Gapminder por havi informojn pri la progreso de la riĉeco de la homaro je monda skalo: https://www.gapminder.org/

Noto: mi ne diras ke batali kontraŭ ekonomia malegaleco estas neutile. Ĝi estas batalinda por demokratia stabileco kaj pro baza empatio. Sed oni ankaŭ ne restu blinda pri la aferoj kiujn oni jam havas. Oni ne plu vivas en la antaŭaj aĉaj vivcirkonstancoj (ekzemple manĝante panon inter la ratoj) kie la plimulto de la homaro vivis!