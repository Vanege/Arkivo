"Eat That Frog" ("Manĝu tiun ranon") estas fama libro de Brian Tracy, kie li listigas konsilojn por helpi homojn ekfari taksojn. La rano ĉi tie estas alegorio de la plej grava tasko, kaj la celo de la libro estas helpi la leganton ekfari la taskon. "Eat That Frog" estas fakte pli malpli alia maniero diri "Simple faru ĝin!"

Mi kutime ne ŝatas librojn pri persona helpo, sed tiu libro estas escepto. La libro ne enhavas tro da blablao, kaj ĝi donas konkretajn konsilojn kiujn oni povas tuj provi. Se io funkcias por oni, oni ne bezonas sciencajn fontojn. Tamen, anstataŭ aĉeti ĝin, mi konsilas spekti resumajn videojn en Youtube pri la libro, kiuj montras la konsilojn en pli rapida kaj memorebla maniero.

Ĉi tiu artikolo estas resumo de la konsiloj, sed en Esperanto. Mi forigis multe da ili ĉar ili foje estas ripetaĵoj, kaj mi provas listigi ilin laŭ pli logika ordo.

- Klare identigu viajn ĉefa(j)n celo(j)n. Por via vivo, por via jaro, por via monato, por via semajno, por via tago.
- Por atingi tiujn celojn, faru liston de eblaj taskoj. Pensu pri la pozitivaj kaj negativaj konsekvencoj de ili.
- Pensu pri la principo de Pareto: foje tasko kiu prenas 20% de la tempo donas 80% de la rezulto aŭ progreso al la celo
- En via listo, ordigu la taskojn laŭ efikeco. La plej efikaj estu supre.
- Ĉu la plej efikaj taskoj dependas de aliaj taskoj? Metu tiujn unue.
- Ĉu vi devas lerni novajn aferojn por fari taskojn pli efike? Metu tiujn ankaŭ unue. Sed lasu kelkajn taskojn de realigado ankaŭ en la komenco.

- Ĉu tasko ne estas sufiĉe konkreta aŭ ne estas farebla en unu sesio de koncentrita laboro? Disigu ĝin en plurajn taskerojn.
- Se vi bezonas pli da emo por fari taskon, disigu la taskon eĉ pli.
- Kiu farenda tasko plej timigas vin? Metu ĝin unue en vian liston. Tiel ĝi estos plej rapide farita, kaj vi ne plu bezonos timi ĝin. Vi tiel ŝparos mensan energion.
- Kreu liston de farendaĵoj por morgaŭ, bazita sur la plej supraj taskoj de via listo.
- Refaru la liston de farendaĵoj ĉiutage (ideale por la sekva tago, tiel en la sekva tago vi povas tuj komenci). Planado permesas ŝpari multe da tempo en la realigado.
- Zorgu pri sufiĉe da variado inter la taskoj, por resti kuraĝigita. Ne faru ĉiam (aŭ ĉiutage) la saman aferon, kaj ne faru nur lernadon aŭ nur kreadon aŭ nur hejmajn taskojn. (Tiu konsilo ne venas de la libro mem, sed mi konsideras ĝin vere grava.) Kunmetu taskojn kiujn vi ne tre ŝatas kun taskoj kiujn vi pli ŝatas, por kompensi ilin.
- Pretigu la laborlokon por ĉiu tasko, ĉio kion vi povus bezoni devus esti tujalirebla. Ĉio kio povus ŝteli vian atenton (manĝaĵo, poŝtelefono, specifaj retejoj...) devus esti NE-tujalirebla. Ideale estu apud koncentritaj homoj kiuj faras la saman taskon kiel vi.

La libro konsilas ankaŭ krei sistemon de urĝo kaj de premo, por senti sin devigita de fari taskon. Mi ne povas rekomendi tion al ĉiuj homoj, ĉar kvankam tio funkcias dum mallonga tempo, multaj homoj laciĝos de la premo kaj sentos la taskojn ne kiel utilaĵojn sed kiel sklavajn laboraĵojn. La plej grava afero laŭ mi estas ŝati tion kion oni faras. Se oni regule faras ion sen premo, oni oftege nature ekŝatas ilin. 