Ĉu vi konas tiujn dentojn en la fono de la buŝo? Jes, tiuj dentoj kiuj ekzistas nur por doloregi.

Preskaŭ ĉiuj homoj kiujn mi konas havis problemon pro ili. Ofte pro inflamo, ofte ĉar ĝi ĝenas la aliajn dentojn. Al mi oni forigis du el ili ĉar ili iel ĝenis. Mi ne memoras kiel ili ĝenis, sed mi ankoraŭ memoras la ĝenegan senton de la kontraŭdolora produkto kiun la buŝkirurgo injektis apud la dentoj.

Kaj honeste, saĝdentoj estas neutilaj. Eblas vivi sen ili tute bone. Ili nur estas eksplodontaj bomboj. Ideale ili tute ne plu kresku en la buŝo de homoj, tiel estos malpli da problemoj.

Fakte, dentoj ĝenerale alportas multe da problemoj kompare al ilia utileco. Oni devas labori ĉiutage pri ili (brosi, dentofadeni...), oni devas ofte iri al kuracisto kiu ekzistas nur por ili, kaj ili povas ekhavi multajn problemojn kiel truojn ktp ktp.

Kompreneble, dentoj estas utilaj por pretigi manĝaĵon por esti glutata. Sed mi demandas min ĉu ili sufiĉe valoros post 200 jaroj. Eble tiam denta teknologio estos multe pli bona. Por sama kvanto de manĝa plezuro, oni havus malpli da problemoj kaj kostoj per artefaritaj dentoj ol per la naturaj (la naturaj ĉiuokaze ne havis tempon por kutimiĝi al niaj novaj manĝkutimoj).