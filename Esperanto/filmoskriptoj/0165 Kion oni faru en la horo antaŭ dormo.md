Estas tre rekomendate ne uzi ekranon (televidilo, komputilo aŭ poŝtelefonon) en la horo antaŭ ol dormi. Onia cerbo uzas lumon por scii en kiu momento de la tago oni estas. Se oni vidas multe da lumo, oni produktas malpli da melatonino, la molekulo kiu pretigas onian korpon al dormado.

Ankaŭ estas rekomendate ne fari ion kio igas tro pensi, stresi, aŭ kio tro streĉas la korpon. Oni ekzemple ne pensu pri laboro aŭ administraj aferoj. Oni ne pensu pri kompleksaj aferoj, kaj oni certe ne faru sporton antaŭ dormi. Por resumi, oni devas eviti fari ion kio estas tro aktiva.

Do kiuj ebloj ekzistas? Jen kelkaj kiujn mi kutimas faras:

- Legi paperan libron. En mia lito, kun malforta flava lumo, mi ofte legas libron. Tio estas la plej efika tekniko kiun mi konas. La simpla formato de libro helpas la cerbon ne esti tro aktiva, eĉ se la libro estas bona. Se la libro ne estas tre interesa, tio foje helpas dormi. Se la libro estas tro enuiga, mi legas ion alian. Estas eta risko se la libro estas tro enuiga: oni ne plu vere legas ĝin kaj oni pensas pri "invadaj pensoj" kiuj povas esti stresiga.

- Legi paperajn revuojn. (Tamen evitu legi ĝeneralajn gazetojn ĉar ili emas paroli pri ŝokaj kaj malfeliĉigaj aferoj, kiuj ne helpas dormi). Lastatempe mi legis veganan gazeton. Mi volas ankaŭ legi sciencan gazeton, sed mi estas kontraŭ papera malŝparo. Eble pruntepreni ilin de biblioteko (se tio eblas) estus bona ideo.

- Aŭskulti podkastojn (aŭ ASMR-ojn). Tiu tekniko funkcias malpli bone ol la du supraj teknikoj pro la pli alta nivelo de cerba aktiveco. Sed ĝi estas facila tekniko, kaj ofte malpli enuiga. Oni simple aktivu la podkaston kaj oni lasas sin esti portata. Oni atentu ke la rapideco de parolado ne estu tro alta. (Kion oni povas facile ŝanĝi se oni uzas bonan aplikaĵon). 

Mi ankaŭ provis babili kun aliaj homoj (per telefonvoko), sed babili kun homoj montriĝis agado tro aktiva por mia cerbo, kaj tio ne multe helpis dormi.

Ankaŭ ekzistas multe da aferoj kiujn oni povas fari per siaj manoj, kiel ekzemple kroĉeti, aŭ ludi paperajn ludojn. Tiuj agadoj ne vere interesas min, sed tio povas esti utila solvo por multaj homoj kun dormproblemoj. 