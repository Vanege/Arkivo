Ofta argumento por ne lerni Esperanton estas ke ĉio kion oni povus fari per Esperanto, oni povus fari per la Angla aŭ alia nacia lingvo kun multe pli da parolantoj.

Ni scias ke tiu argumento ne tute bonas, ĉar Esperantujo havas ecojn kiujn la "Angla komunumo" ne havas:

- Ni uzas lingvon kiu estas regulega, unika kaj potenca. Neniu natura lingvo povas serioze pretendi doni la sperton kiun oni havas kiam oni parolas Esperanto flue, kiam oni kapablas meze de frazo aldoni afiksojn, ŝanĝi finaĵojn kaj subite ŝanĝi la vortordon.

- Neniu lingva komunumo havas tiom grandan elcenton de nedenaskuloj, kiuj havas tiom diversajn lingvajn originojn. Tiu diverseco donas komforton ke oni povas vere esprimi sin kiel oni estas, ĉar la premo paroli per unu unika maniero estas tre malforta kompare al lingvoj kie tradicioj iĝis striktaj normoj.

- Ni havas kelkajn originalajn verkojn (mi ne parolas nur pri libroj, sed pri ĉia kreaĵo originala en Esperanto). La kvanto de originalaĵoj ne imponas kompare al la Angla aŭ aliaj lingvoj, sed ili estas originalaj nur en Esperanto. Do por sperti tiujn verkojn originale, la sola eblo estas lerni kaj uzi Esperanton.

- Ni havas propran kulturon kiam temas pri interpersonaj rilatoj. Pri tio mi povus skribi multajn artikolojn. Sed ĉefaj ideoj estas ke ni ĉiuj pensas ke ĉiuj estas egalaj, kaj ke ni ĉiuj volas kompreni unu la aliajn.