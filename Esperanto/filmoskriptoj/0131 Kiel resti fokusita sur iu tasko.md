Ĉi tie mi listigas teknikojn kiujn mi uzas por sufiĉe longe labori. Mi uzas tiujn teknikojn ofte kiam mi ekzemple devas programi dum 8 horoj hejme en unu tago.

- Regule fari paŭzojn. Tio estas bezonata. La cerbo bezonas paŭzojn por povi fokusiĝi. Mi kutime faras paŭzon kiam mi ne plu sukcesas koncentriĝi aŭ kiam pli ol horo pasis. Tiam mi provas pensi pri io tuta alia, aŭ pri nenio dum 10 minutoj. Estas grave ne preni tro longan paŭzon, ĉar estas risko ke oni tute perdas volon denove labori.

- Aŭskulti samtempe senvoĉan muzikon se oni enuas. Se oni tro enuas, la cerbo aŭtomate puŝos onin fari ion alian. Do se oni devas fari enuigan taskon, estas bone aŭskulti muzikon samtempe kiu ne forprenas tro da atento.

- Aŭskulti trankvilajn bruojn se oni estas laca. (Por tio mi kutime uzas ASMR-on) Tio helpas mian cerbon resti aktiva kaj ne tro endormiĝi.

- Esti apud homoj kiuj estas fokusitaj pri simila tasko. En Twitch ekzistas homoj kiuj faras rektan elsendon de si laboranta. Mi ne scias ĉu tio funkcias por pli longe labori.

- Disigi kaj klarigi taskojn. Per eksplicite skribi ĉiujn etapetojn de etapo, oni kreas klaran pensvojon, kaj tio helpas ne devojiĝi de ĝi.

- Manĝi aferojn kiuj ne havas rapidajn sukerojn. La korpo devas esti kontenta por ke la cerbo povu fokusiĝi pri la taskoj. Manĝoj kun rapidaj sukeroj rapide kreas novan bezonon manĝi. Labori kaj manĝi samtempe povas helpi tralabori enuigan taskon.

- Esti en kiom eble plej trankvila loko, kiu ne ŝtelas atenton. Ne havi hazardajn aferojn kiuj povas okazi en onia vidkampo aŭ aŭdkampo.

- Esti en loko kiu estas kiom eble plej dediĉita al laboro. Kunteksto pli influas niajn agojn ol propra volo.

- Komenci labori kiom eble plej frue en la mateno. Estas en la mateno ke oni havas la plej fortan kapablon komenci taskon kiun oni iom timas aŭ malŝatas. Kaj post komenci estas pli facile resti fokusita.

- Ne tuŝi socian reton antaŭ la fino de la tago. Se oni ekkomencas legi konversacion/grupon, onia cerbo ĉiam atakas onin por ke oni kontrolu ĉu io aperis. Ĉia aplikaĵo aŭ retejo kie afero povas aperi dum la tago (ekzemple novaĵretejo) devas esti konsiderata kiel socia reto kaj devas esti uzata nur post laboro estas finita. Se oni havas truon de tempo, oni plenigu ĝin per podkasto aŭ libro, aŭ io ajn stabila kun relative antaŭvidebla kvanto de enhavo, kiun oni povas ĉesi kiam ajn oni volas.