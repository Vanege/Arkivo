Estas malfacile aktivigi socian grupon en la interreto. La plimulto de ili estas "mortaj": neniu sendas mesaĝon en ili, kaj neniu antaŭvidas ke estos mesaĝi en ili. Do malpli kaj malpli da homoj venas rigardi.

Tio aĉas kiam la komunumo estas valora. Ekzemple se la komunumo estas la sola loko kie eblas komuniki kun proksimaj homoj, aŭ se la komunumo estas la sola loko kie specifa planlingvo estas uzata, aŭ se la komunumo estas la sola grupo en la interreto kie homoj kiuj interesiĝas pri specifa tipo de arto povas renkontiĝi.

Antaŭe, mi diskonigis teknikon por aktivigi komunumon: la demando de la tago (artikolo 0132). Hodiaŭ, mi diskonigas alian teknikon: havi lokon por memeoj kaj diskonigi memeojn en ĝi.

Memeoj estas amuzaj aferoj en la interreto kiujn oni trovas kaj diskonigas en aliaj lokoj. Diskonigi memeojn ofte ne estas labori: plej ofte, la memeoj trovas onin. Oni simple ne forgesu diskonigi ilin kiam ili temas pri afero kiu eble interesas onian komunumon aŭ amikojn.

Se oni parolas pri la Esperanto-komunumo, preskaŭ ĉiuj memeoj povas esti taŭgaj: sufiĉas traduki memeon kiun oni ŝatas al Esperanto, kaj jen: plia facila Esperantaĵo!

Memeoj vere utilas por "komencantoj" de komunumo. Memeoj estas simplaj mesaĝoj kiuj donas bonan indikon pri la etoso de la komunumo. Por novaj membroj, tio ankaŭ estas plia maniero partopreni en la komunumo (per diskonigi aŭ krei novajn memeojn).

Homoj ŝatas amuziĝi. Se homoj amuziĝas per la memeoj kiuj estas diskonigataj en onia komunumo, estas pli granda ŝanco ke ili restos en la komunumo. Tamen, oni provu ne esti ĝena: kelkaj homoj ne ŝatas memeojn, do estas bone publikigi ilin en maniero kiu ne devigas ĉiujn homojn vidi ilin.

Oni ankaŭ zorgu ke memeoj estu "inkluzivaj", tio signifas ke ili ne donu la impreson ke ili estas kompreneblaj (aŭ destinataj) por nur eta parto de la komunumo. Se homo sentas sin nereprezentita en komunumo, tiu homo foriros. Ekzemple, sendi politikajn (aŭ ĝenerale polusigajn) memeojn estas eraro en ĉiuj komunumoj kiuj pretendas permesi al ĉiuj homoj esprimi sin. Se oni volas komunumon kiu kreskas, la komforto de la tuta komunumo estas prioritato.