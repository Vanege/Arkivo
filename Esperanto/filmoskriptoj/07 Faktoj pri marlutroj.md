Saluton al ĉiuj kaj bonvenon al ĉi tiu epizodo pri bestaj faktoj. Hodiaŭ ni lernos kelkajn aferojn pri unu el la plej ĉarmaj bestoj de la Pacifika oceano: marlutroj. Marlutroj estas mamuloj kiuj vivas laŭ la marbordoj je la nordo de la Pacifika oceano. Ili estas de la familio de musteloj, do ili havas furojn kaj melojn kiel familianojn. Sed malgraŭ tio, marlutroj havas kelkajn unikajn ecojn kiujn mi prezentos en ĉi tiu video.

[FAKTO 1]
Marlutroj havas la plej densan pelon el ajna specio, tio estas la plej alta kvanto de haro por ĉiu kvadrata centimetro. La pelo estas tiel dika kaj longa, ke ĝi kaptas multajn bobelojn de aero kio funkcias kiel varma izoliĝo. Tiel lutroj povas travivi en la malvarmaj akvoj de la nordo de la Pacifiko!

[FAKTO 2]
Marlutroj estas unu el la malmultaj bestoj kiuj povas uzi ilojn. Ili ekzemple uzas rokojn por rompi ŝelojn de maraj ŝelobestoj por manĝi ilin. Tiel, ili ofte manĝas mitulojn, krabojn kaj ekinojn. Marlutro havas poŝon sub sia brako kie ri povas konservi sian plej ŝatatan ilon kiam ri ne uzas ĝin.

[FAKTO 3]
Marlutroj estas socia besto kiu loĝas en komunumo. Ili multe komunikas inter si. Ili flosas sur akvo sur sia dorso kun foje centoj da aliaj marlutroj. Por ne forflui, ili ofte tenas unu la alian, kaj foje infanoj ripozas sur la ventro de alia marlutro. Vi malfacile trovos pli ĉarman bildon!

Jen. Tio estis nur kelkaj faktoj pri marlutroj, sed vi nun havas bonan ideon kial tiuj bestoj estas tiom interesaj kaj ŝatataj. Ili havas gravegan rolon en la loka ekosistemo, ĉar per manĝi ekinojn, ili protektas algoarbarojn, kie loĝas multaj aliaj bestoj. Bedaŭrinde, ili estis multe ĉasitaj en la pasinteco. Nun, la specio estas protektita, kaj tio estas tute komprenebla!