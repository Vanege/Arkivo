Montru la lastan foton de via poŝtelofono.

Mi ne petas tion vere, vi ĉiuokaze ne sukcesos respondi bilde al ĉi tiu artikolo (depende de kie ĝi estas publikigita).

Ĉi tiu frazo (Montru la lastan foton de via poŝtelefono) estas mia plej ŝatata tekniko por igi babilejon aktiva. Do en Telegram grupo, Diskorda kanalo, ... ajna komunumo kie oni rajtas paroli pri iom ĉio ..., tiu frazo povas esti uzata.

Fakte, ĉi tiu peto estas mia plej ŝatata el mia listo de "Demando de la tago" (artikolo 0132). Oni povas regule sendi tiun peton, kaj homoj povas facile respondi al ĝi (krom se oni ne havas poŝtelefonon), kaj la respondo ĉiam estas malsama.

Homoj faras fotojn de la aferoj kiuj interesas ilin. Per la peto, oni malrekte permesas al homoj paroli pri la aferoj kiuj gravas al ili. Tio faras ke oni rapide lernas pri homoj, pri tio kion ili faras, kaj pri tio kion ili ŝatas.

Kaj la fotoj kiujn homoj sendas ofte estas tre diversaj, do oni neniam enuas pri temo. Se iu foto ne interesas onin, oni povas komenti pri alia foto kaj tiel eble komenci konversacion. Mi kutime ŝatas reagi al preskaŭ ĉiuj fotoj por doni iom da atentoj al ĉiuj.

Ne vere estas regulo ke la foto vere estu la lasta en la poŝtelefono. (Tio estas evidenta al mi, sed eble kelkaj membroj de la grupo bezonas kompreni tion.) Homoj ĉiam povu diskonigi kion ili ŝatas.

Kompreneble ne diskonigu privatajn informojn publike en la interreto.

Eble mi kreu roboton por aŭtomate sendi tiun frazon ĉiusemajne en ĝenerala babilejo. Mi pensas ke tio povas esti tre sukcesa, simile al la sukceso kiun roboto "Demando de la tago" kutime ricevas.