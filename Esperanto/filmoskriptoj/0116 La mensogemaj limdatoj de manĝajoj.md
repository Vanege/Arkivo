Hodiaŭ mi trovis du malnovajn ujojn de vegana pesto (ne la malsano, sed la saŭco kiun oni kutime aldonas al pastaĵoj). Mi neniam malfermis la ulojn. Mi rapide rigardis la daton, kaj ĝi estis de antaŭ 3 monatoj. Mi pensis "fek, kia malŝparo, mi devos forĵeti kaj aĉeti novan kiam mi denove estos en Francio".

Sed bonŝance, mi decidis detale kontroli la etikedon. Tre ete estas skribite "À consommer de préférence avant (voir la date sur le couvercle)". (Manĝenda prefere antaŭ (vidu la daton sur la kovrilo)). Kaj tiam mi memoris:

À consommer avant (Manĝenda antaŭ) = Ne manĝu post la tago, tio estas danĝera.
À consommer de préférence avant (Manĝenda prefere antaŭ) = Oni ankoraŭ povas manĝi post la tago, sed kontrolu unue ĉu la aspekto, odoro aŭ gusto iĝis tro stranga.

Do mi malfermis ujon, kaj gustumis. Estis perfekte bongusta. Ĉiuokaze, ĝi estas vegana, do probable ĝi restas manĝebla multe pli longe ol neveganaj versioj. (Ĝenerale, viando kaj lakto malboniĝas kaj iĝas danĝeraj tre rapide.)

Honeste, mi estas feliĉa ke mi kontrolis. Mi ŝparis manĝaĵon kaj monon. Bedaŭrinde, mi scias ke granda plejmulto de homoj ne ĉiam kontrolas por vidi ĉu dato skribita sur ujo temas pri limdato de manĝebleco, aŭ pri limdato de "gusto eble ŝanĝiĝis". Verŝajne firmaoj gajnas monon per kredigi ke produkto restas bona malpli longe, tiel ke homoj sentu la bezonon aĉeti denove.

Tiu problemo ne ekzistas nur en Francio. En multaj lingvoj kaj landoj ekzistas simila truko. Estu atenta pri tio por eviti malŝparon.