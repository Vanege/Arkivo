
La vortoj de la monda helplingvo Globasa venas de multe parolataj lingvoj, kiuj estas preskaŭ ĉie en la mondo.
Tiuj tre konataj lingvoj havas grandan influon, kaj donas kelkajn de siaj vortoj al la lingvoj ĉirkaŭ ili.
Tiel, la vortoj de Globasa iom reprezentas la vortojn de la tuta mondo.
Kiam oni lernas kompreni vorton de Globasa, oni lernas kompreni vorton de multaj lingvoj.
Kaj estas tre facile lerni rekoni la vortojn de Globasa.
La gramatiko de Globasa estas tiom simpla kompare al neplanitaj lingvoj, ke oni povas koncentriĝi sur la lernado de vortoj.

Danke al Globasa, mi povas rekoni kelkajn vortojn en ĉiuj lingvoj (kiuj estas skribataj per la latina alfabeto).
Mi ne scias kiuj lingvoj utilos al mi kiam mi estos malpli juna.
Eble mi vojaĝos al Azio.
Eble mi havos multajn amikojn el Afriko.
Oni ne povas esti certa pri la lingvoj, kiujn oni bezonos.
Sed oni povas esti certa ke Globasa helpas por ĉiuj lingvoj.

Multe de miaj amikoj provis studi la japanan.
Mi ankoraŭ ne provis, sed mi scias ke mi jam komprenas pli da vortoj ol miaj amikoj.
Ekzemple, en Globasa, la vorto por "granda" aŭ "tre" estas "day", kaj la vorto en Globasa por "ŝati" estas "suki".
Tiuj du vortoj estas en la japana, sub sama aŭ simila formo.
Fakte, mi certas ke mi iam vidis japanan restoracion kiu nomiĝas "daisuki"!
Ĉu tie oni tre ŝatas la manĝaĵon?

Evidente, Globasa helpas por ĉiuj lingvoj, ne nur por la japana.
La vortoj estas bone elektitaj por simili al tiuj de multaj lingvoj.
Ekzemple, "day" ankaŭ similas al vorto en la mandarena, kaj "suki" ankaŭ similas al vorto en la indonezia kaj la hinda.
La origino de vortoj estas tuj videbla en la oficiala vortaro.

Do, la lingvo povas esti utila por mia estonteco, sed fakte, la lingvo jam estas utila por mi nun.
Globasa donas al mi interesajn lingvajn sciojn, kiujn mi ŝatas diskonigi.
Ekzemple, la vorto "ewreka" en Globasa signifas "trovi" en Esperanto.
Pro tio, mi nun scias la originon grekan de la esprimo "Eureka" en la Angla kaj la Franca (kiun oni uzas kiam oni trovis solvon).

Globasa helpas min esti pli konscia pri la lingvoj kiujn mi jam konas.
Ĉar ofte, kiam oni uzas vorton kiu venas de alia lingvo, oni ne tute komprenas ĝin.
En la Angla, mi foje aŭdis "Lao Tzu" kaj "Feng shui" sen vere kompreni ilin.
Nun, danke al Globasa, mi scias ke tiuj vortoj venas de la mandarena.
Kaj nun, mi scias ke "Lao" signifas "maljuna" kaj ke "shui" signifas "akvo".
Bedaŭrinde, mi ne komprenas "Tzu" kaj "Feng", ĉar kompreneble, ne ĉiuj vortoj de Globasa venas de la mandarena.
Mi jam estas feliĉa ĉar mi povos kompreni la duonon anstataŭ nenion.

Kiam mi komencis lerni Globasa, mi povis kompreni nur la duonon de la vortoj en teksto, malgraŭ tio ke mi parolas plurajn eŭropajn lingvojn.
Se anstataŭ Globasa mi lernus planlingvon kiu baziĝas nur sur lingvoj de Eŭropo (kiel la Angla, Franca, kaj la Germana), mi eble rekonus preskaŭ ĉiujn vortojn.
Sed eĉ se mi rekonas la vortojn, mi ĉiuokaze devos memori ilin por povi ĝuste paroli la lingvon.
Kaj memori la vortojn de tiu eŭropeca planlingvo estas neinteresa por mi.
Mi preferas memori "fremdajn" vortojn, ĉar ili helpas min pli bone kompreni lingvojn de la mondo.
Ĉiu vorto kiun mi ne komprenas en Globasa estas oportuno por lerni ion novan.

Mi ne estas la sola kiu ŝatas la ideon de lingvo, kiu baziĝas sur ĉiuj multe parolataj lingvoj de la mondo.
Mi pensas ke ĉiuj homoj same valoras, kaj ke ĉiuj kulturoj kaj lingvoj meritas saman respekton kaj alireblecon.
Do mi ŝatas ke Globasa donas al mi enkondukon al ĉiuj lingvoj de la mondo.