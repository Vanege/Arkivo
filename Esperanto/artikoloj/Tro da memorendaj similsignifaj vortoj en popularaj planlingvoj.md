Mi pensas ke la nunaj popularaj planlingvoj havas multajn similsignifajn vortojn. Mi ne ŝatas tion, ĉar oni povas esprimi multe da ili per uzi plurajn vortojn kiuj jam ekzistas aŭ kiujn oni jam konas. 

Ekzemploj de similsignifaj vortoj en Elefen:

- **parla** : paroli
- **discute** : paroli (pri)
- **conversa** : interparoli, parol(ad)i (kun)

Alternative, oni povus diri en Elefen **parla sur gatos** (paroli pri katoj) anstataŭ **discute gatos** (priparoli katojn). Oni ankaŭ povus diri **parla con algun** (paroli kun iu) anstataŭ **conversa** (konversacii). 

Reuzi vortojn estas dezirinde ĉar tio permesas devi memori malpli da vortoj kiam oni lernas Elefen. Fakte, tiu problemo ankaŭ ekzistas en Esperanto (paroli, diskuti, konversacii), kaj multe en Interlingua kie oni trovas multe da sinonimoj.

Elefen estas malpli kunmetema lingvo ol Esperanto, do oni ĝenerale devas lerni pli da vortaj radikoj en Elefen (**veni**, **ariva**, **vade**, **parti**, **sorti**) ol en Esperanto (veni, al-veni, iri, for-iri, el-iri). Sed en kelkaj okazoj, Elefen iom pli bone reuzas radikojn ol Esperanto, ekzemple Esperanto havas "elekti" kaj "selekti" dum Elefen havas nur "**eleje**". Esperanto havas "preciza" kaj "ekzakta" dum Elefen havas nur "**esata**". Sed Esperanto ankaŭ estas lingvo multe pli malnova kaj multe pli uzata, do vortaroj havis tempon kaj materialon por pleniĝi.

Mi ne scias precize kial Elefen havas tiujn similsignifajn vortojn. Eble ili ekzistas pro tio ke Elefen estas naturalisma lingvo, kaj homoj volas povi rekte traduki vortojn el latinidaj lingvoj sen tro pensi.

Eble multaj parolantoj de eŭropaj lingvoj ne emas esprimi aferon per pli ol unu vorto. Naturaj lingvoj tre (tro) ŝatas devigi lerni tute novan vorton nur por eteta diferenco. Latinidaj lingvoj faras tion multege dum ĝermanaj lingvoj iom malpli ofte pro pli granda kunmetemo de vortaj radikoj.

Problemo kiun mi vidas en regionaj naturalismaj planlingvoj estas la emo transpreni tiun malbonan naturalisman kutimon.

Mi pensas ke planlingvoj kies vortoj venas de multaj lingvoj de la mondo kiel Globasa, Pandunia pli bone evitas tiujn vortojn, ĉar oni pli bone demandas sin ĉu oni jam povas komuniki ion antaŭ ol ekuzi novan vorton. (Globasa uzas nur "intrepala" por "konversacii" / "interparoli"). Enkonduki novan vorton en tiujn lingvojn postulas pli da konscia laboro (oni devas kompari la vortojn de multaj malsamaj lingvoj), kaj lerni ilin postulas pli da laboro por konantoj de nur eŭropaj lingvoj.

La planlingvoj kiuj plej bone evitas tiun problemon (kaj plej reuzas vortajn radikojn) estas tiuj, kiuj havas intence limigitan kvanton de morfemoj: Mini, Nao kaj Toki Pona. Sed oni vere ne bezonas limigi la kvanton de morfemoj por pli atenti kaj eviti enkonduki redundajn samsignifajn vortojn. Bonlingvismo ne estas nur por Esperanto.

Solvo kiun mi vidas por planlingvoj, kiuj jam ekzistas estas krei liston de bone elektitaj radikoj aŭ vortoj, per kiuj oni povas plej facile esprimi ĉion per kombinado. Tiu listo estu reklamata, la listigitaj vortoj populariĝus, dum la aliaj vortoj, nebezonataj, progresive malaperus. Tiel, en la estonteco, malpli da vortoj bezonos esti lernataj por sufiĉe kompreni la lingvon, kaj la lingvo estos tiel pli facila.

Vortaroj povus ankaŭ apud vortoj proponi alternativojn faritajn de pli oftaj vortoj. (Simile kiel mi faris por **discute** kaj **conversa** tute supre.)

Kelkaj parolantoj preferos ne reuzi vortojn pro multaj kialoj. Tio povas esti pro perceptita beleco, aŭ oportuna mallongeco de kelkaj sinonimoj. Ĉiuokaze, kiam pli facila alternativo ekzistas, ili konsciu pri ĝi, tiel ke ili povu uzi la lingvon en la maniero kiu plej kongruas kun ilia interna idealo pri facileco.

---

Por doni pli da ekzemploj de facilaj alternativoj, jen kion mi proponas por kelkaj vortoj el la 400 plej oftaj vortoj de Elefen:

- **opera** : "operacii" -> **dirije** / **fa funsiona** : direktigi / funkciigi 
- **aspeta** : aspekti -> **pare (a la oio)** : ŝajni (al la okuloj)
- **sujesta** : sugesti <-> **proposa** : proponi ((mi pensas ke unu el la du vortoj sufiĉas))
