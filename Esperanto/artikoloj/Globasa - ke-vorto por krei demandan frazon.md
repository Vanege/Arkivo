Mi tre ŝatas ke en Globasa, oni povas krei demandan frazon el aserta frazo per simple anstataŭigi la vorton kiun oni serĉas per taŭga ke-vorto.

Ni imagu la situacion
**Myaw yam maux.** ("Kato manĝas muson.")

Pri tiu situacio, oni povas ekzemple demandi:
- **Kete yam maux?** ("Kio manĝas muson?")
- **Myaw yam keto?** ("Kato manĝas kion?")

((Oni eĉ povus imagi ion kiel **Myaw keto maux?** ("Kato faras-kion-al muso?"), sed tio estas por alia tempo :p))

Nun ni imagu situacion iom pli malsimplan:
**Bwaw fikir ki myaw yam maux.** ("Hundo pensas ke kato manĝas muson")

Oni povas fari la demandonjn:
- **Bwaw fikir ki kete yam maux?** ("Hundo pensas ke kio manĝas muson?")
- **Bwaw fikir ki myaw yam keto?** ("Hundo pensas ke kato manĝas kion?")

La du supraj frazoj estas fakte malbonstilaj en Esperanto, kie oni emas fortiri la demandatan aferon el la subfrazo, kaj meti ĝin en la ĉeffrazon. Tio devigas iom rekonstrui la demandojn:
- "Kio manĝas muson laŭ la penso de la hundo?"
- "Muso estas manĝata de kio laŭ la penso de la hundo?"

Tia rekonstruo de frazo, kiun mi ankaŭ ofte devas fari en la franca kaj en la angla, ĝenas min. Mi ne povas fari tian demandon rapide. "What is the thing the dog thinks eat mice?"

Do kiel vi povas vidi, mi volas povi fari demandon kie la demandata afero troviĝas en subfrazo, post "ki".

Nun ni imagu la situacion kie la hundo pensas pri kio/kiu povus manĝi muson. La hundo estas tre inteligenta, kaj oni volas paroli pri tio en rakonto. Oni faru tiel:

**Bwaw fikir ki kute yam maux.**

Ĉu vi memoras la frazon **Bwaw fikir ki kete yam maux?**?

La sola diferenco parole kun ĝi estas **ke** kaj **ku**. Oni povus aldoni diferencon je intonacio por demandoj, sed laŭ mi tio estas malfacile lernebla.

Do esence, mi ŝatas la nunan situacion.

Mi agnoskas ke por komencantoj, la malsamo inter ke-vortoj kaj ku-vortoj povas esti malfacile komprenebla, kaj eble ĝi ne aperas en multaj naturaj lingvoj. Sed laŭ mi, oni povas tre facile lerni ĝin, ĉar sufiĉas pensi "ĉu mi volas respondon de mia alparolato aŭ ne?". Ĝi estas utila distingo.

Tamen,

Mi ne kontraŭas se "ke" povas esti uzata anstataŭ "ku", eĉ en nedemandaj frazoj, ĉar miasperte, en la reala mondo la kunteksto preskaŭ ĉiam sufiĉas por scii ĉu demando estas vere farita al la alparolato. (Kiam oni volas respondon al demando, oni alproksimiĝas al homoj malsame, oni ekparolas pri novaj aferoj nejampriparolitaj, oni rigardas malsame, kaj la intonacio ne estas tiu de kutimaj asertaj frazoj.)

Kaj skribe, oni uzas "?", do ne estas problemo.

-- 

Pri la ideo uzi "ku" anstataŭ "ki" en kelkaj okazoj, mi tre malŝatas, ĉar "ki" havas klare difinitan funkcion: "krei subfrazon". Mi ne volas ke du vortoj havu similan funkcion, ĉar tio kreus hezitadon kaj malrapidigon ĉe novaj uzantoj.