(Por pli da informoj, vidu kiel oni devus uzi la prepoziciojn **a** kaj **en** en Elefen: https://elefen.org/gramatica/eo/prepozicioj.html)

En Elefen, oni devas ofte uzi prepozicion kun komplemento por esprimi ion kiel oni dirus per simpla e-vorto en Esperanto. Ekzemple, anstataŭ skribi *sekvafoje*, oni skribus **a la ves seguente** ie en la frazo.

En Esperanto, se oni farus tion, oni senhezite dirus *en la sekva fojo* (aŭ eble *je la sekva fojo*), oni ne dirus *al la sekva fojo*. Sed ĉi tie en Elefen, oni efektive uzas la prepozicion **a**, kiu havas la funkciojn de *al* sed ankaŭ aliajn funkciojn, kiel por indiki punkton/cirkonstancon de ago (do iom kiel *ĉe* kaj *en*).

> A signifas “ĉe”. Ĝi prezentas lokon aŭ tempon kiel simplan punkton, aŭ kiel ĝeneralan spacon aŭ periodon, ignorante ties internan strukturon:

> El ia fini la labora a la comensa de la anio. – Ŝi finis la laboron komence de la jaro. 

La problemo estas ke ankaŭ la prepozicio **en** de Elefen havas tiun funkcion aŭ tre similan funkcion.

> Ĝi indikas lokon en spaco aŭ tempo, kiu estas tute aŭ parte entenata en io alia: 

> Nos ia visita la museo en febrero. – Ni vizitis la muzeon en februaro. 

Tre ofte, kiam mi provas traduki e-vorton de Esperanto, mi ne scias ĉu mi devus uzi **a** aŭ **en**. Mi ne sciis ĉu mi devas uzi **a la comensa** aŭ **en la comensa**. Mi ne trovis regulon kiu permesas antaŭvidi en ĉiuj okazoj kiu prepozicio estas la ĝusta. Mi scias ke ĝi estas **a la comensa** ĉar mi eraris kaj mi ricevis korektaĵon.

Por eviti tiun problemon, mi decidis ke mi imitos kiel la Franca lingvo faras (ĉu ĝi uzas "à" **a** aŭ "en" **en**). Foje tiu tekniko funkcias, sed ofte ne, ĉar tre ofte la franca ne uzas prepozicion antaŭ tempaj aŭ lokaj vortoj, aŭ la franca uzas "-ment", kiu funkcias kiel *-e* de Esperanto.

Kaj foje la franca ne faras kiel en Elefen, kaj foje la franca permesas ambaŭ prepoziciojn. Ekzemple, por diri *ekstere*, oni povas diri "en extérieur" france, sed Elefene, oni diras nur **a estra**.

Evidente, imiti la uzon de natura lingvo kiam oni uzas planlingvon estas bona maniero por alporti malsimplajn kaj malregulajn kutimojn. (Kion mi konsideras evitinda en helplingvo). Do mi ŝatus trovi klarajn universalajn regulojn pri tiuj prepozicioj, kiujn parolantoj de nelatinidaj lingvoj povus klare legi kaj lerni.

Jen aliaj ekzemploj kie mi hezitas inter "a" kaj "en":

- *miaopinie*: **en mea opina** aŭ **a mea opina**? La oficiala uzo estas **en mea opina**, sed la prezento de la prepozicio **en** en la supra ligilo ne pravigas ĝin. Opinio ne estas loko aŭ tempo. Eble ĝi estas metafora loko? Ĉu ĝi ne ankaŭ estas "**punto de refere**" aŭ simpla kreado de adverbo, kiel priskribite en unu el la kialoj uzi **a** en la paĝo de elefen.org?

- *male*: **en un modo inversa** aŭ **a un modo inversa**? Ŝajne oni devas uzi **en un modo inversa** ĉar ial oni ĉiam uzas **en** kiam oni uzas la vorton **modo**.

- *aliflanke*: **en un otra lado** aŭ **a un otra lado**? Oni uzas **A un otra lado**. Iom konfuza elekto ĉar **lado** (*flanko*) estas loko kaj oni ne nepre volas indiki ke oni moviĝas al ĉi tiu loko.

Esence, kiel mi evitas tiun problemon estas parkerigi kiuj vortoj estas "**a**"-vortoj (**comensa** (*komenco*) **dia** (*tago*), **ves** (*fojo*), **estra** (*ekstero*), **lado** (*flanko*)...). Por ĉiuj aliaj vortoj, mi uzas **en** antaŭ ili.

Sed tiu memorado estas laboro kion mi ne bezonus fari se la ideo de "ĉeesteco" estus farita de nur unu prepozicio. En Globasa, tiu problemo ne ekzistas: oni uzas nur la prepozicion **in** (*en*/*ĉe*) (aŭ la ĵokera prepozicio **fe** (*je*)). En Esperanto, se oni hezitas, oni povas uzi la finaĵon *-e*.