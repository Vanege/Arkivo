La pura vulpo

Jen juna vulpo.
Ria felo tute blankas, kiel valo post freŝa neĝado.
Absolute neniu makulo bruna aŭ nigra videblas.
En la vulparo, nenio pli puras ol ria felo, kaj ri tre fieras pri tio.
Pro tio, ri estas nomata "la pura vulpo".

Alvenas vintro.
Matene, kiam vulpoj eliras de sia nesto, ili vidas pejzaĝon nekredeble blankan.
La junaj vulpoj, kiuj neniam vidis neĝon antaŭe, tuj volas ludi en ĝi.
Ili saltas, fosas, ruliĝas.
Neĝo estas agrabla kaj amuza.

La junaj vulpoj volas ankaŭ vidi kiel la neĝo ŝanĝis ilian medion.
Arbetoj kaj ŝtonegoj, sub neĝtavolo, ne plu distingeblas.
Ankaŭ la surfaco de lagoj ne plu videblas.
Ĉio blankas, blanke puras, kun pureco komparebla nur al tiu de la pura vulpo.

Vulpoj ludis ekstere dum la tuta tago.
Nokto ekas, kaj la parentoj vokas la junajn vulpojn.
Ĉiuj revenas, krom la pura vulpo.
Ri esploris tro for.
Ri ne plu rekonas la lokon, de kie ri venas.
Ri perdiĝis.
La aliaj vulpoj serĉas rin, sed pro la blanka pureco de ria felo, ili ne sukcesas.

Tute mallumas.
La pura vulpo nun nur aŭdas konfuzajn eĥojn.
Blekoj de lupoj anstataŭis blekojn de vulpoj.
Ri timas.
Ria unua dormo ekster la nesto estos timplene malvarma.
La vulpo kaŝiĝas kaj buliĝas apud ŝtonego.
Espereble, ria netrovebleco ankaŭ funkcios rilate al la lupoj vulpmanĝemaj.

Finfine matenas.
Lupoj silentas.
La pura vulpo devas profiti de la mallonga luma tempo por retrovi sian familion.
Bedaŭrinde, eĉ pli neĝis dum la nokto, do ajna spuro estas kovrata.
La vulpo bezonas ideon... kaj ri trovas!

Nevideble, per rapida salto, la pura vulpo sukcesas kapti kuniklon.
Per siaj dentoj, ri tranĉas rian kolon.
Sur la mortinta kuniklo, la vulpo ruliĝas, tiel ke ria felo estas kovrita de freŝa ruĝa sango.
"Tiel, mi estos videbla!" pensas la vulpo.

Efektive, post iom da tempo, unu el la familianoj de la vulpo rimarkas ruĝan formon moviĝi en distanco.
Sed, vidinte nenion similan, kaj pro la vido de sango multa, la familiano ekfuĝas kaj ekkrias:

"Fuĝu, estas monstro!"