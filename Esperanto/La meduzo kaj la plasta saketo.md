La meduzo kaj la plasta saketo

Meduzo kaj plasta saketo disputas.
La meduzo diras esti pli impona ol la saketo.
Male, la saketo diras esti pli impona ol la meduzo.
Ili ne konsentas.

La brua disputo ĝenas delfenon kiu loĝas apude.
La delfeno havas ideon:
La meduzo kaj la saketo devas diri kion ili kapablas fari.
La delfeno neŭtrale juĝos.
Se ri pensas ke kapablo de iu estas impona, ri donas poenton al tiu.
Post tempo, tiu (la meduzo aŭ la saketo), kiu havos pli da poentoj ol la alia, venkos.

Meduzo (M): "Mi aperis antaŭ preskaŭ ĉiuj vivaĵoj!"  
Plasta saketo (PS): "Mi malaperos post ĉiuj vivaĵoj!"  
Meduzo (M): "Sed individue vi iam malaperos. Meduzo de kelka specio povas vivi senfine."  
La delfeno, kiu tre ŝatus povi vivi senfine, donas poenton al la meduzo.  

M: "Mi troviĝas en ĉiuj oceanoj!"  
PS: "Mi troviĝas ĉie kie estas akvo kaj tero."  
M: "Eĉ en la plej malaltaj abismoj, kaj sur la plej altaj montoj?"  
PS: "Absolute."  
La delfeno, kiu memoras vidi plaston ĉie, donas poenton al la plasta saketo.  

M: "Mi estas danĝera besto!"  
PS: "Mdr. Vi nur flosas."  
M: "Silentu, mi estas kovrita de venenaj pikiloj!"  
PS: "Sed ĉu vi uzas ilin?"  
M: "Jes, ĉiam. Mi ĉasas."  
PS: "Ĉu vi eĉ mortigas homojn?"  
M: "Foje."  
PS: "Nur foje? Mi mortigas homojn ĉiam kaj ĉie."  
M: "Ĉu vere? Kiel vi povas fari tion?"  
PS: "Mi kovras la kapon de beboj ĝis kiam ili ne plu povas spiri."  
M: "Tio preskaŭ neniam okazas, kaj vi ne kulpas pri tio."  
PS: "Mi ankaŭ disiĝas en tre etaj mikroplastaĵoj, kiuj eniras la korpon de ĉiuj homoj."  
M: "Kaj?"  
PS: "Kaj mi perturbas ilian hormonan sistemon, tiel mi donas al ili sanproblemojn, kio malbonigas ilian vivon ĝis kiam ili mortas."  
La delfeno sufiĉe aŭdis.
Ri donas poenton al la plasta saketo, kiu efektive estas multe pli timiga pro ties nevidebla danĝero.

La meduzo ne estas kontenta.
La plasta saketo havas pli da poentoj ol ri.
Kaj la meduzo ne volas lasi la stultan sencerbaĵon venki.

Subite, testudo venas kaj demandas: "Sed kiu el vi du estas la plej bongusta?"
La meduzo, kiu tre timas esti manĝita, respondas: "Ho, tio certe estas tiu alia."
Kaj la meduzo montras la plastan saketon.

Delfeno: "Ĉu mi donu plian poenton al ĝi?"  
La meduzo ne respondas. La meduzo forfuĝis!  
La delfeno serĉas la meduzon, kaj ne trovas rin. 
La delfeno do devas deklari ke la plasta saketo venkis. 
Sed ankaŭ la plasta saketo ŝajne malaperis.  
Delfeno: "Kie fakte estas la plasta saketo?"  
Testudo: "Ho fek, ĉu ĝi estis tio, kion mi manĝis?"  
En la ventro de la testudo, eta bruo aŭdiĝas: "Mi fine venkis!"  