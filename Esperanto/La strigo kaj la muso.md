La strigo kaj la muso

Muso (M) alvokas strigon (S).

S: Kiu alvokas min?
M: Muso.
S: Muso? Kial muso alvokas min?
M: Mi volas peti ion al vi.

La strigo surpriziĝas.
Strigoj kaj musoj estas malamikoj.
Strigoj ĉasas kaj manĝas musojn.
Neniam okazis ke muso alparolis la strigon.

S: Vi parolas al strigo, ĉu vi ne timas min?
M: Jes, mi timas vin, sed estas io kion mi pli timas.
S: Ho, kio estas pli timiga ol esti manĝata?
M: Vivi longe kaj malfeliĉe.

La strigo iĝas scivolema.

S: Kion vi volas peti al mi?
M: Bonvolu gluti min. Rapide kaj senmaĉe. En unu peco, de via beko rekte al via stomako.

La peto estas tiom stranga, ke la strigo demandas sin ĉu tio estas kaptilo.
Saĝa strigo normale rifuzus tian peton, sed ri ankaŭ malsatas.
La strigo volas kontroli la honestecon de la peto.

S: Ĉu via vivo estas longa kaj malfeliĉa? Kiel?
M: Mi ne plu havas monon, do mi ne plu povas pagi por miaj bazaj bezonoj kiel domo aŭ por mia mensa kaj fizika sano.
S: Ĉu vi serĉas monon?
M: Mi provis, sed mi ne trovis. Mi provis havi pagatan laboron, sed mi ne sukcesis. Mi iĝis tro malsana por labori. Aliaj musoj povas labori pli bone ol mi. Mi ne plu estas bezonata.
S: Ĉu vi ne havas familion kiu povas zorgi pri vi?
M: Ne, mi postvivis ĉiujn kiujn mi konas. Mi estas maljuna.
S: Ĉu ne restas aferoj, kiujn vi volas fari?
M: Ne.

La muso ŝajnas rezoluta.
La strigo ne plu scias kion demandi.

M: Bonvolu. Kaptu min, kaj glitigu min tra via gorĝo.

La strigo estas nun tre malsata.
Sed antaŭ ol ĵeti sin sur la muson, la strigo diras lastan frazon:
"Mi ĵaluzas vin, muso, ke vi povas tiom facile decidi kiam via propra vivo finiĝas."