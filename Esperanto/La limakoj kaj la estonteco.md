Heli estas limako kiu ĉiam stresas. Ri estas tre memkonscia pri la fragileco de limakoj. Je ajna momento, besto povas piediri sur rin, kaj jen la fino de la vivo. Ri ne ŝatas tiun senton, ke ĉiam ĉio povas finiĝi. Ri havas planojn kaj revojn por la estonteco, sed ri ne kuraĝas labori por ili. Ri timas ke se ri mortus post horo, ria tuta laboro estus vana.

La aliaj limakoj rimarkas la streson de Heli. Ili rekomendas al ri ne pensi pri la estonteco. "Simple ĝuu la nunan momenton!" ili diras. "La nuno ne povos esti ŝtelita de vi". "Estu humila heliko, kaj ĝuu la guston de freŝa folio". Heli estas obstina, do tiuj rekomendoj ŝanĝis nenion.

Heli ekhavas ideon. Horon post horo, ri aldonas tavolon de kalko ĉirkaŭ si. Post semajno, ri jam havas etan ujon en kiun ri povas kaŝiĝi. La aliaj limakoj trovas tion stranga kaj vana. La ŝelo estas maldika, do se besto piediras sur rin, ĝi rompiĝos kaj ri ĉiuokaze mortos.

Sed la limakoj eraras. Heli ne kreas la ŝelon por protekti sin, sed Heli kreas la ŝelon por ŝanĝi la estontecon! Ĉar kiam Heli mortos, la ŝelo restos, do ĉiu minuto de laboro por la ŝelo ne estas vana. Tio donas vivkuraĝon al Heli. Ri ne plu sentas sin blokita en la nuntempo. Nun, per kreadi la ŝelon, ri povas pensi pri la estonteco sen stresi.

Iutage, Heli mortis. Estis pro kutima infekto. De tiam, multe da tempo pasas, sed la ŝelo restis.

Multaj limakoj vidas la ŝelon. Kelkaj estas inspiritaj kaj provas krei propran ŝelon. Kelkaj pensas ke ili povas krei pli belan aŭ pli fortikan ŝelon. Kelkaj ŝatas la ideon lasi spuron de si kiu ne simple malaperos post pluvo.

Ŝeloj akumuliĝas. Post generacioj aperas monteto de ŝeloj de diversaj koloroj, skemoj, formoj, grandoj. Bestoj de diversaj specioj miras la monteton. Ĉiu ŝelo estas unika kaj reflektas la personecon kaj la familian arbon de ĝia kreinto.

Oni decidis nomi la limakojn kiuj kreadas ŝelon helikoj. Jen plia maniero kiel Heli ŝanĝis la estontecon.
