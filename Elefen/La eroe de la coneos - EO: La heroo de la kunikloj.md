La eroe de la coneos

Un comunia de coneos abita un vale.
Lo es multe calma.
No multe cosas aveni.
Problemes aveni nunca.
Periles aveni nunca.
E la coneos enfante es asi multe noiada.

Un de la coneos de la comunia es un comersior.
De ves a ves, el viaja a paises distante per intercambia benes rara.
E cuando el reveni, la enfantes cumula sempre se sirca el.
E alora, la comersior raconta sua aventuras a los.

La comersior raconta sur locas merveliosa.
Do defias difisil trova se e como el ia es corajosa e ia susede.
Do el ia batalia contra monstros rapida como leopardos e monstros forte como ursos.
Comprendable, la racontas impresa multe la enfantes.
En loca de usa la nom vera de la comersior, los dise "la eroe".

Ma, evidente, la racontas es xef falsa.
La comersior ia vide nunca monstros.
En sua viajas, el parla mera sur custas con otra comersiores.
La eroe pensa: "Bon, acel es mera un menti peti."
"Acel diverti la enfantes, e acel diverti me."

Ma enfantes parla.
Multe e sin sesa.
La racontas de la eroe deveni popular entre tota enfantes.
E la racontas deveni popular entre la jenitores de la enfantes.
E la racontas deveni popular entre la otra membros de la comunia.

A un dia, un panica aveni en la comunia coneal.
Un volpe prosimi perilosa se a la nidos.
Como reata, un grupo de coneos vade rapida a la nido de la eroe per demanda aida.

"Eroe!"
"Un monstro aprosimi!"
"Nos nesesa algun corajosa!"
"Algun rapida!"
"Algun forte!"
"Nos sabe ce tu pote defende tota nos!"

La eroe velia e comensa consensi sur la situa.
El stresa se.
El sabe ce el no pote batalia contra un monstro.
El ta gusta fuji, ma tro multe bocas e oios vole ce el vinse la volpe.
Pos corta, el pensa:
"Bon, me es un comersior, cisa me pote negosia con la monstro afin el no ataca."

La eroe vade, e es aora solitar ante la volpe.

Eroe: "Monstro, me demanda ce tu no plu avansa"

Volpe: "Me no es un monstro, me es un volpe"

Eroe: "Si tu no va come nos, nos pote promete a tu ricia"

Volpe: "O, me es un vejetaliste"

Volpe: "Vos la coneos... vos ave multe prejudis... Acel no es amable"

Cuando on es un vejetaliste, acel sinifia ce on no come carne.
Donce acel sinifia ance ce on no come coneos.
La eroe suspira par calmi.
El pensa ce el ia stresa multe se per no cosa.
El pensa:
"Me pote aora reveni a la otra coneos."
"Me va dise a los ce me ia convinse la monstro a no ataca nos."
"Mea reputa de negosior va deveni an plu alta!"

La coneo turna sua testa e comensa pasea en dirije a la comunia.
Ma instante pos acel, la volpe salta sur la coneo e talia sua colo.

La volpe dise orgulosa:
"Menti peti, segues grande!"