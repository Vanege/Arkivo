La arbor alta

On ave un vale, do tota plantas vive en armonia.
Ala on ave un regula sosial ce un planta no ave la direto de deveni plu alta ca tre metres.
Acel garantia ce cadun vivente plantin pote reseta lus de sol sufisinte per vive bon.

Ma, a un dia, un venton trae un seme de un loca distante.
Pos alga tempo, la seme crese tan ce on pote vide, ce la seme es de un spesie de arbor con folias, lo cual es completa nonconoseda en la vale.

A la comensa, la abitores plantin de la vale es felis par la ariva.
Plu un ambiente es diversa de spesies, plu lo pote resiste e adata a alteras.

La arbor nova crese e crese.
Ma la arbor nova no sesa crese a la limita de tre metres.
El gusta multe lus, e vole sempre plu.
El comensa crea un sistem grande de ramos e folias per catura plu lus de sol.

Plantas a la visina dise a la arbor nova:
"Per favore sesa crese, nos no reseta plu un lus sufisinte."

La arbor alta responde:
"Si vos vole lus, crese. Me merita lus, car me ia crese."

Ma no tota plantas pote crese, e no tota plantas vole batalia per lus.
Fortunosa, acel arbor es la sola ci no respeta la otras.
Alora la plantas deside iniora esta individua egosa.

A un dia, un tempesta aveni.
Multe venta forte traversa la vale.
La plantas curvi juntada longo la soflones de venta.
Sua prosimia a lunlotra aida los a no cade.
Ma la arbor alta, par causa de sua altia, no pote reseta aida.
El mesma debe resiste a tota la soflones de venta cual puxa simultan tota sua ramos.

La arbor alta demanda per aida:
"Aida me! Me pensa ce me va cade pos corta!".

La otra plantas, ci no pote vera aida, dise:
"Descrese! Descrese!".

Ma descrese no es posible.
En a fini, la arbor cade.

Pos la tempesta, la sol reveni.
Tota plantas pote vide la tronco de la arbor alta cual reposa aora intera sur la tera.
El ia mori, e sua folias e semes ia vola a via.
Alga plantas ia mori par causa de la cade, ma a la min aora la loca es completa covreda par lus.