La avia sieca a color

On ave un spesie de avia cual gusta multe la cosas azul.
Acel avias gusta multe pone cosas azul en sua nido e en la jardin juntada.
Plu un jardin es decorada par cosas azul, plu lo es atraente per un acompanior avial.

Ma un de la avias es sieca a color.
El no vide un difere entre cosas azul e jala.
Longo el, un flor azul e un jala ave la mesma color.
Como resulta, el colie cosas de ambos colores en un modo nonconsensa.

La otra avias gusta rie a acel avia nonormal.
"Vide! el ia eleje denova un color noncoreta!"
"Sua jardin es tan fea!"
"El va trova nunca un xice de cor."

A la comensa, acel burlas irita la avia sieca a color.
Ma pos alga tempo, el iniora los.
"Longo me, mea cosas es azul."
"Mea cosas es fea longo los, ma los es bela longo me."

La otra avias nota ce la avia sieca a color iniora los.
Burla el no plu es divertinte car el no reata.
Donce los sesa pesti.
Los vade denova xerca cosas azul per sua propre nidos.

Poca cosas azul esiste, ma multe avias ci vole los esiste.
Avias debe frecuente batalia per cosas azul.
Lo aveni frecuente ce un avia fura la cosas de un otra avia.
Acel crea nonsesante conflitas.

La avia sieca a color no partisipa en acel conflitas.
El labora calma per sua propre jardin cual el decora longo sua propre prefere.
A sua jardin, el ajunta multe petras bela e nozas cual la otra avias iniora.

A un dia, un avia visitante (AV) atera en la jardin de la avia sieca a color (ACD).

AV: "Tu ave la jardin la plu bela de totas cual me ia vide!"

La avia sieca a color es surprendeda.
Lo es la ves prima ce algun dise acel a el.

ACD: "Grasias. Ma perce tu gusta mea jardin?"

AV: "Lo es multe grande e jala. Me gusta la color jala."

ACD: "O, me pensa ce mea jardin es azul."

AV: "Ha ha, tu es comica. Jala e azul es sinonimes! Acel du parolas sinifia la mesma cosa!"

En fato, ance la avia visitante es sieca a color!