La medusa e la saceta plastica

Un medusa e un saceta plastica disputa.
La medusa dise ce el es plu impresante ca la saceta.
En un modo inversa, la saceta dise ce lo es plu impresante ca la medusa.
Los desacorda con lunlotra.

La disputa ruidosa irita un delfin ci abita visina.
La delfin ave un idea:
La medusa e la saceta debe dise lo cual los es capas de fa.
La delfin va judi en un modo neutra.
Si el pensa ce la capasia de algun es impresante, el dona un punto a el.
Pos alga tempo, el (la medusa o la saceta), ci va ave plu puntos ca la otra, va vinse.

Medusa (M): "Me ia apare ante cuasi tota viventes!"  
Saceta plastica (SP): "Me va desapare pos tota viventes!"  
Medusa (M): "Ma como un individua, tu va desapare. La medusas de alga spesies pote vive sin fini."  
La delfin, ci ta gusta multe pote vive sin fini, dona un punto a la medusa.  

M: "Me trova me en tota mares!"  
SP: "Me trova me en tota locas do on ave acua e tera."  
M: "An en abisos la plu profonda, e sur montes la plu alta?"  
SP: "Asoluta."  
La delfin, ci recorda vide plastica en tota locas, dona un punto a la saceta plastica.  

M: "Me es un animal perilosa!"  
SP: "Ha ha. Tu flota mera."  
M: "Silenti, me es covreda par spinas venenosa!"  
SP: "Ma esce tu usa los?"  
M: "Si, sempre. Me xasa."  
SP: "Esce tu mata an umanas?"  
M: "A veses."  
SP: "Sola a veses? Me mata umanas sempre e en tota locas."  
M: "Vera? Como tu pote fa acel?"  
SP: "Me covre la testas de bebes asta ce los no plu pote respira."  
M: "Acel aveni cuasi nunca, e tu no ave culpablia sur acel."  
SP: "Me ance descomposa me en microplasticas multe peti cual entra a la corpos de tota umanas."  
M: "E?"  
SP: "E me disturba sua sistemes ormonal tal ce me dona a los problemes de sania cual mali sua vives asta ce los mori."  
La delfin ia oia sufisinte.
El dona un punto a la saceta plastica cual es en efeto multe plu temable par sua peril nonvidable.

La medusa no es contente.
La saceta plastica ave plu puntos ca el.
E la medusa no vole lasa ce la cosa stupida sin serebro vinse.

Subita, un tortuga veni e demanda: "Ma ci de vos du es la plu saborosa?"
La medusa, ci teme multe es comeda, responde: "O, acel es serta acel otra."
E la medusa mostra la saceta plastica.

Delfin: "Esce me debe dona un punto a lo?"  
La medusa no responde. La medusa ia fuji a via!  
La delfin xerca la medusa, e no trova el.  
Alora la delfin debe declara ce la saceta plastica ia vinse.  
Ma parente, ance la saceta plastica ia desapare.  
Delfin: "En pasa, la saceta plastica es do?"  
Tortuga: "Txa, esce lo ia es lo cual me ia come?"  
En la ventre de la tortuga, un ruido peti es emeteda: "Me ia vinse a fini!"  