Me vole ce la problem lingual es solveda.

Oji, per la comunica internasional, la lingua engles es la plu usada.

En Frans, la lingua engles es un lingua stranjer, ma studia lo es obligada per enfantes en scolas.

En fato, acel situa es la mesma en la majoria de paises.

Acel enfantes debe spende miles de oras, e pos la scola, los pote frecuente no parla bon.

Cuando los corajosi a usa la lingua engles, los parla min clar e min esata ca la persones ci ia ave la bon fortuna de nase en un pais con lingua engles.

Acel es la problem lingual.

Acel es ce per un monton de persones, miles de oras es perida per un comunica nonsasiante.

E acel aveni perce la lingua engles es un lingua natural, nondesiniada, cual ia oteni multe stranas par mutas nonpredisable en sua evolui nondesiniada multe longa.

Par acel causa, lo no es un bon util per la comunica internasional.

Lo ia evolui xef como la lingua de la conjenitales de la lingua engles, per bebes e enfantes ci ave tempo sufisinte per asorbe un monton de regulas e esetas.

Un solve a la problem lingual esiste: si la persones de la mundo aprende un lingua aidante fasil como Elefen o Esperanto.

Acel linguas es aprendable multe plu rapida ca la lingua engles o cualce otra lingua natural:

- los ave min sonas difisil
- los ave min regulas gramatical
- los ave cuasi zero eseta
- on debe memori multe min car on reusa la elementos de parolas en loca de memori sinonimes
- si on respeta la regulas fundal, on no pote fa eras, an si on parla en un manera nonusual

Acel tipo de lingua, cual on pote dirije plu bon ca sua lingua prima, es la plu conveninte per la comunica internasional.

La persones ta nesesa spende sola sentos de oras per aprende en loca de miles, e acel ta libri multe tempo per los.

Per enfantes, acel ta es plu tempo per aprende un lingua local, per pratica la cultur local, o simple per es un enfante.

Per persones, acel ta es plu tempo per fa la cosas cual los vole.

E per los, ci vole comunica con la resta de la mundo, acel ta es la posible de fa acel sin teme de fa un era o de sona strana.

An la persones ci parla engles como sua lingua prima ta benefica de la usa de un lingua aidante, car plu persones ta vole parla con los, e tal los ta cambia plu ideas e persones ci pote labora.

Donce, per solve la problem lingual, me vole ce totas ci vole comunica con otras ci ave un otra lingua prima pote fa acel per un lingua aidante.

Per acel, linguas aidante debe es plu aprendeda e usada.

Ideal, un lingua aidante ta es instruida en tota scolas, ma on no debe espeta per aida a solve la problem lingual.

Jeneral, la persones vole aprende un lingua cual es usada, cual ave cosas sufisinte en lo, scriveda o rejistrada.

Donce, sempre cuando on usa un lingua aidante, on populari sua aprende e usa par otras, e tal on contribui a la solve de la problem lingual.

Donce, parlores cara de linguas aidante, ta ce nos es ativa tan multe como posible!

Con Esperanto, Ido, Occidental, Interlingua, Elefen, Lidepla, Globasa, la lingua no importa, en la mundo intera, on debe populari la conseta mesma de lingua aidante internasional.

La linguas aidante es tan fasil ce on ta pote aprende multe de los en la tempo cual on nesesa per aprende la lingua engles o la lingua putong.

Donce, usa tua favoreda, o an algas, e no silenti!

No conserva solo per tu mesma la plaser e la benefica de un strumento lingual fasil e espresosa!
