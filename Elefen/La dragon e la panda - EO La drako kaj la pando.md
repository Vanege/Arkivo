La dragon e la panda

A prosima de la culmina de un monte alta, on ave un cava.
Un dragon abita solitar en lo con sua tesoro.
El ave multe oro, joalas e otra cosas de valua alta cual el ia prende de sites visina.

La dragon senti ce cosas manca ancora a el, e la sites a la visina no plu es interesante.
Alora el deside vola a un loca distante per trova cosas nova per ajunta a sua tesoro.

Pos un vola longa, la dragon trova final un site.
Lo es un site noncomun cual trova se en un foresta.
Car tota cosas es ascondeda su la folias, la dragon deside atera.
A tera, el vide un panda ci pare ave no teme par la presentia de un dragon.

El demanda a la panda: "Do la castel trova se?"

La panda responde: "Un castel? On no ave un castel asi."

La dragon surprendeda demanda: "Alora do vos conserva vosa cosas de valua? Esce vos ave un banco o an un reteneria simple?"

La panda dise: "No, no. Nos no ave tal cosa."

La dragon es vidable confusada.
La panda continua parla: "Nos ne conserva. Tota cosas cual nos nesesa trova ja se a sirca."

La panda dise: "Me es aora fame, donce me ia colie bambu. Esce tu ta gusta come con me?".
La dragon, ci es fatigada par sua viaja longa, aseta.
La panda joia e dise: "Si tu nesesa alga cosa, demanda simple. La cosas funsiona tal asi."

Los come un sopa de bambu saborosa e parla en tempo longa.
La panda, ci es multe amin, raconta multe sur sua vive.
Ance el ave un vive solitar.

A fini, la dragon dise: "Me debe aora parti".

"Ja?" la panda dise.

"Si, me nesesa proteje mea tesoro."

La panda aprosimi a la dragon, e dona a el un abrasa longa.
"Acel sinifia cual?" la dragon dise ci ia reseta nunca un abrasa a ante. 
"Lo es un manera de mostra ce me ia gusta esta momento con tu. Esce tu ta vole proba?"

La dragon pone sua brasos forte sirca la panda, e comensa move sua alas.
"Tu fa cual aora?" la panda demanda.

"Me trae tu a mea cava car tu es mea tesoro."