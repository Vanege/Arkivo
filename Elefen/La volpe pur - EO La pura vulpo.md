La volpe pur

On ave un volpe joven.
Sua pel es intera blanca como un vale pos neva resente.
Asoluta no manxa brun o negra es vidable.
En la grupo de volpes, no cosa es plu pur ca sua pel, e el es multe orgulosa sur acel.
Par acel, el es nomida "la volpe pur".

La inverno aveni.
En la matina, cuando volpes sorti de sua casa, los vide un vista noncredable blanca.
La volpes joven, ci ia vide nunca neva a ante, vole instante jua en lo.
Los salta, escava, rola.
La neva es plasente e divertinte.

La volpes joven vole ance vide como la neva ia cambia sua ambiente.
Arboretas e rocas, su un strato de neva, no plu pote es distinguida.
Ance la surfas de lago no plu es vidable.
Tota cosas es blanca, pur como la blanca, con un puria simil a sola acel de la volpe pur.

Volpes ia jua a estra en la dia intera.
La note comensa, e la jenitores clama la volpes joven.
Totas reveni estra la volpe pur.
El ia esplora tro distante.
El no plu reconose la loca de do el veni.
El ia perde se.
La otra volpes xerca el, ma par la puria blanca de sua pel, los no susede.

On no plu ave lus.
La volpe pur oia sola ecos desordinada.
Abaias de lupos ia sustitui per abaias de volpes.
El teme.
Sua dormi prima estra la casa va es temosa fria.
La volpe asconde e enrola a lado de un roca.
Esperable, sua nontrovablia va funsiona ance en relata con la lupos ci gusta come volpes.

Lo es final la matina.
La lupos es silente.
La volpe pur debe profita de la tempo lusosa corta per retrova sua familia.
Regretable, lo ia neva an plu en la note, donce cualce trasa es covreda.
La volpe nesesa un idea... e el trova!

Nonvidable, con un salta rapida, la volpe pur susede catura un coneo.
Con sua dentes, el talia sua colo.
Sur la coneo mor, la volpe rola, tal ce sua pel es covreda par sangue roja fresca.
"Tal me va es vidable!" la volpe pensa.

En efeto, pos alga tempo, un de la familianes de la volpe persepi un forma roja cual move distante.
Ma, car el ia vide nunca alga simil, e car el vide multe sangue, la familian comensa fuji e comensa cria:

"Fuji, el es un monstro!"