La artiste

On ave un simia ci gusta multe desinia.
A cada dia, el desinia cosas nova.
El gusta desinia la sielo, la natur, animales.
El gusta desinia tota cosas, e el gusta desinia sempre.

"Cuando me va es grande, me va es un artiste. Acel es mea aspira."

La jenitores de la simia cumula mone per sua enfante.
Par la mone, la simia pote studia en un scola de arte famosa.
En la scola, la simia studia multe.
El vole ateni sua aspira, ma el vole ance no peri la mone de sua jenitores.

La simia debe frecuente mostra sua desinias a enseniores.
La enseniores dona multe comentas: "Tua desinia es bon, ma esce tu ta pote cambia acel parte?"
A veses, los dise ce la desinia nesesa detalias.
A veses, los dise ce on ave tro multe detalias.
A veses, los dise ce on ave un manca de colores.
A veses, los dise ce on ave tro multe colores.
A cada veses, los no es sufisinte sasiada.

La simia ia susede a la esaminas final, e ia reseta un diploma.
El es felis car el es aora libre.
"Aora me pote desinia lo cual me vole, como me vole!".

Ma la simia nesesa gania mone.
Donce, el xerca persones ci vole compra desinias.
Fortunosa, la simia trova un cliente.

La simia vole fa un labora multe bon per sua cliente prima.
Si clientes es sasiada, el va deveni plu famosa e va ave plu clientes.
Pos multe de labora, el presenta con orgulo sua desinia a la cliente.
La cliente responde: "Tua desinia es bon, ma esce tu ta pote cambia acel parte?"
La simia deside refa la desinia intera.

An si la simia es multe talentosa, el nesesa clientes periodal per reseta mone sufisinte.
El pensa sempre "Si la cliente no es sasiada, el no va reveni".
A multe veses, el debe desinia la mesma cosas en la dia intera.
El a multe veses no plu ave enerjia en la sera.
En acel modo la simia vive en anios plural.

Ma a un dia, el ia deside fa un pausa.
El ia susede conserva mone sufisinte per acel.

El pensa: "Aora me pote desinia lo cual me vole, como me vole!".
"Me va reposa par desinia libre, como me ia fa cuando me ia es multe joven."

El senta a lado de paper blanca, con un brosa e inca.
El vide la paper.
El atenta imajina alga cosa.
El vide la paper.
El atenta imajina cualce cosa.
La paper resta blanca.
El fa linias.
Ma no cosa con sinifia apare.
El no ia susede desinia en la dia intera.
El ia oblida como desinia con gusta e libria.
Desinia no plu es un pasion, ma sola un labora.

Multe anios pasa.
La simia es aora vea.
El labora en la cultiveria cual el ia erita.
El no ia toca un brosa de tempo longa.
En festa, la simia ia reseta un visita de un conaseda e de sua enfantes.

Un enfante joven vole mostra un desinia de un animal strana a la tie simia.

Tie simia: "Cual es acel animal?"

Enfante: "El es un bove!"

Tie simia: "O evidente, aora me vide."

Enfante: "Esce tu gusta mea desinia, tie?"

Tie simia: "Esce tu gusta tua desinia, enfante?"

Enfante: "Si! Me es felis par causa de lo."

Tie simia: "Alora tua desinia es perfeta. Cambia no cosa."

Enfante: "Grasias! Cuando me va es grande, me va es un artiste!"

Tie simia: "Tu es ja!"