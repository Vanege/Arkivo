La aida a la lupos

Lupos deveni plu e plu noncomun.
En la pais intera, sola algas separada resta.
Simias vole aida los.
La simias construi un caje grande.
En lo, los pone multe arbores, rios, cavas etc.
Los deside nomi acel caje bela un "zo".
La simias pensa ce la lupos va es felis asi.
La lupos va ave multe per diverti se, e los no plu va es solitar.
E esperable, la lupos va ave bebes, tal ce on va ave plu lupos en la pais.

Ma aora, la simias nesesa trova la lupos, catura los, e trae los a la zo.
Per acel, los organiza un mision en la pais intera.
Multe simias gusta la projeta, e multes aida como bonvolores.
Los pensa ce acel es bon per la lupos.
En caje, la lupos no pote plu mori asidente en la natur.

La mision es susedosa, e la sinco lupos de la pais trova aora se en la caje.
La atendores de la caje nota ce multe simias vole vide la lupos.
Multe simias ta vole paia per pote vide un animal savaje par sua propre oios.
Alora multe turistes veni, e con los multe vendores veni ci ia trova un fonte interesante de clientes.

Ma a un dia, du lupos ia fuji de la caje.
On comensa panica.
La lupos pote es en tota locas.
E la lupos es ancora animales savaje.
E un simia pote es un come interesante per un lupo fame.
Un mision nova es organizada: catura la du lupos noncontrolable tan pronto como posible.
Acel es per la bonstate de la lupos.
Estra la caje, la lupos pote mori asidente par la periles de la mundo de simias.

La lupos es rapida recaturada, e reponeda en la caje.
Fu.
La atendores pote a fini reposa pos esta aveni intensa e stresante.
Ma, pos alga dias, los nota ce un cosa importante ia aveni en la note.

Un de la du lupos ci ia fuji ia mori.
Un de la du lupos ci ia fuji es grave ferida de un lupo ci no ia evade.
Un dotor veterinar conclui ce la prima ia mori par stresa.
La du lupos no ia es asetada e gustada en la grupo de lupos.
E los ia fa tota cual los ia pote per es distante de los.
Regretable, los no ia es comprendeda.
Par recatura los, la lupos ia es retraeda a sua problemes, a problemes de grupo, e a mori.

La atendores pensa:
"Acel es regretable, ma nos ia atenta vera aida."
"A la ves seguente, nos va aida plu bon."