
Pos un dia longa, no cosa es plu bon ca un tas de te.

No cosa es plu natural ca te, no?

Ma esce, a un ves, tu ia demanda a tu, como la sacetas de te es creada?

Tu pensa probable ce los es creada con un tipo de paper, tal ce la acua pote fasil traversa lo.

Ma cual multe persones no sabe es ce la majoria de la sacetas de te es en fato creada con plastica!

En tal modo, los pote es creada per plu basa custa.

Ma, esce acel es secur per la sania de umanas?

Esce la caldia de la te no fa ce la plastica deveni libre en la acua?

Longo un studio de la universia McGill en la SUA (lia en la descrive) (https://pubs.acs.org/doi/abs/10.1021/acs.est.9b02540), un saceta de te en acua de 95 (novedes sinco) grados celsius pote libri des-un bilion microplasticas.

La efeto de acel sur la sania no es clar.

Ma cual es clar es ce acel sacetas e microplasticas no pote degrada completa en modo natural.

Acel sacetas de plastica contribui tal, a la contamina de la ambiente natural, do animales e umanas vive.

Cual on pote fa contra acel problem?

On pote compra sacetas de te cual no ave plastica.

Per esemplo, do me vive, on ave la marcas Clipper e Piramide, cual usa paper.

Ance la marca Twinings es frecuente sin plastica, ma no sempre, donce ta ce on controla la covrente.

Un otra posiblia es compra te en forma de folias seca, cual on pote pone en un filtro.

Acel solve es plu labora, ma acel aida a malspende min materia.