Un analise de 15 (des-sinco) publicis siensal con cuasi 50 000 (sincodes mil) persones indica cual ta es la cuantia ideal de pasos per un bon sania e un vive longa.

Per los ci ave plu ca 60 (sesdes) anios, la risca de mori temprana es minima con sirca 6 000 (ses mil) a 8 000 (oto mil) pasos a cada dia.

Per los ci ave min ca 60 (sesdes) anios, la risca de mori temprana es minima con sirca 8 000 a 10 000 pasos a cada dia.

Plu pasos ca acel no redui plu la risca de mori temprana.

Como mesura cuanto pasos on ia fa en un dia?

On ave multe bon apes per telefones.

Si tu ave un iPhone, tu ave ja tal ap (lo es nomida "Health" en engles).

Cual es la efeto sur la sania?

Pasea redui la presa sangual, cual redui la risca de infarta de cor o de serebro.

Lo aida a regula la grado de zucar en la sangue, e lo aida a no deveni obesa. 

Lo forti la musculos e osos, cual es multe usosa per persones vea, car acel aida los a no cade e a no rompe un oso.

Pasea es ance multe bon per la psice!

Los ci pasea periodal esperia min stresa e ave min sintomes de depresa.

La risca de dementia pote es reduida de 50% (sincodes persento)!

Otra tipos de sporte pote ance aida per la sania, ma pasea es un cosa cual cuasi cadun pote fa. 

E on pote pasea e fa otra cosa en la mesma tempo, tal, on no vera perde tempo, on sola gania tempo!

Per esemplo, on pote pasea a un boteca, en la tempo de escuta un bon podcasta en Elefen.

En esense, pasea es la sporte la plu fasil per los ci no gusta sporte, ma ci an tal vole resta en bon sania.

https://www.umass.edu/news/article/meta-analysis-15-studies-reports-new-findings-how-many-daily-walking-steps-needed

https://www.health.harvard.edu/mind-and-mood/walking-linked-to-lower-dementia-risk
