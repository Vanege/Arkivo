Oji, me vole mostra a tu un loca web, cual aida a aprende la locas de paises e sites.

On oia frecuente a tema de otra paises en la televisa o en conversas normal.

Donce, lo es usosa ce on sabe do la paises trova se. 

An plu per parlores de linguas internasional, car un parlor pote trova se a cualce loca.

Regretable, memori la locas de paises sur globo es frecuente no multe divertinte.

Fortunosa, la loca web cual me presenta aora cambia la memori a un jua. 

En la loca web, nomida Seterra, on pote eserse sur paises, ma ance sur sites e banderas.   

Asi, me ia eleje la mapa sur la paises de Europa.

En la jua, on vide la nom de un pais.

A pos, on debe clica sur la mapa do la pais trova se.

Si on eleje mal, on ave la direto de atenta denova, asta cuando on eleje bon. 

La jua fini cuando tota locas es trovada.

A la fini, on vide cual persento de la paises on conose, e como rapida on ia trova los.

Lo es divertinte ce on atenta denova pos alga dias, per vide cuanto on ia boni en rapidia e coretia.

Ance, lo es divertinte ce on comparti la lia a sua amis, per compara sua sabes con los de otras.

Ance, on pote ativi la moda de tape, do on debe tape la nom de la pais mostrada.

Cisa, acel ta aida alga persones per memori la nom de la paises.

La jua es juable en multe linguas, donce tu pote a multe veses aprende la nom de sites en la lingua local.

Regretable, la jua no es disponable en Elefen.

Ma la probablia es grande ce tu parla a la min un de la linguas en cual la jua es disponable.

Me ta gusta pote ajunta mapas nova a la loca web, ma regretable, sola la persones ci paia (la "Pro Members") pote fa lo.

En mea opina, lo no es amable, car on debe paia per labora per la loca web. Lo gania mone per nosa labora.

Ma an con acel, la loca web es multe bon, e divertinte per alga dias. 

https://www.geoguessr.com/quiz/seterra