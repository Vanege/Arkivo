La Backrooms es un loca imajinal con multe cambras e coredores, ma no fenetras.

Lo es un loca strana, cual aspeta como un loca cual on conose, ma cual ave evidente un problem.

Lo es un loca do on senta se solitar e perdeda.

La Backrooms pote ave aspetas diversa, ma lo aspeta la plu frecuente como un ofisia, un otel o un fabriceria vea.

Los ave frecuente un paper de mur vea e jala, un tapeto jala, lampas forte, cual dona un ambiente de nonormalia.

La intera aspeta como un loca noncomfortosa.

On ave la impresa ce persones o cosas debe es asi, ma tota es vacua, como si tota ia desapare.

E la manca de fenetras dona la impresa ce on es blocida, ensircada.

La coredores sin fini dona la impresa ce on no pote sabe do on es.

En la interede, multe persones gusta scrive e comparti racontas sur la Backrooms, sur cual ta es en los.

En la racontas, un person cade en la Backrooms par asidente.

Lo aveni como si la mundo ta es un program de computador, ma la program ave un defeto, cual cosa ce on traversa un mur o la solo.

De ce on es en la Backrooms, on no pote plu evade.

La interede no funsiona plu e on no pote telefoni cualcun.

On pasea sin fini en lo, xercante otra persones, ma on trova no cosa.

Ma, a alga momento, on persepi ce on no es completa solitar, car on ave ance un monstro en lo.

E la monstro proba xasa on!

En alga modo, la Backrooms es un varia moderna de la mito famosa elinica: la labirinto de Dedalo.

En acel labirinto, on es perdeda e en lo, on ave la monstro Minotauro.

Cual aveni cuando la monstro trova on es un misterio, ma car la videos sur la Backrooms ave frecuente crias de teme o de dole, me pensa ce acel no es plasente. 